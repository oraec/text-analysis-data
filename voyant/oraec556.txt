𓄂𓂝𓅓 𓄲𓂋𓏏𓈒𓏥 𓈖𓏏 𓂭𓏤 𓍋𓅓𓂋𓅪 𓆑 𓃃𓏤𓄹 𓂋𓏤𓊪𓅱
𓇋𓂋𓅓𓆱𓐍𓏏𓂻 𓁹𓂋 𓎡 𓈖 𓆑 𓄲𓂋𓏏𓈒𓏥 𓋴𓈎𓃀𓃀𓏁𓈗
𓄔𓏤 𓈖 𓍲𓂧𓏏𓆭𓆱 𓏴 𓄔𓏤 𓈖 𓈖𓃀𓋴𓆭𓆱 𓏴 𓐮𓏏𓏭𓈒𓏥 𓂋𓎆𓎆𓎆𓏤𓏤 𓍱𓊃𓇋𓇋𓏏𓈒𓏥 𓈖𓏏 𓇅𓅱𓈒𓏥 𓂋𓎆𓎆𓎆𓏤𓏤 𓏶𓅓𓏭 𓈖 𓐣𓇋𓇋𓏏𓇠 𓂋𓏤𓏤𓏤𓏤𓏤𓏤𓏤𓏤
𓐩𓏌𓂝
𓐎𓂝 𓁷𓂋 𓋴
𓇋𓂋 𓅠𓅓 𓎡 𓂭𓏤 𓃃𓏤𓄹 𓂋𓏤𓊪𓅱 𓍋𓅓𓂋𓅪 𓋴𓈖𓏥 𓄲𓂋𓂻 𓈗 𓇉𓄿𓁶 𓋴𓈖𓏥 𓈋𓅱𓅪 𓋴𓏏𓏭𓐎 𓋴𓈖𓏥 𓈎𓌳𓄿𓅓𓌙𓅯𓏛 𓋴𓈖𓏥 𓅭𓏤𓆙 𓆓𓂧𓐍𓂋 𓎡 𓂋 𓋴
𓍋𓅓𓂋𓅪 𓁹𓇋𓇋 𓀀
𓁹𓐍𓂋 𓎡 𓈖 𓆑 𓊃𓊪𓅱𓊗𓏥 𓏌𓏤 𓋴𓌳𓄿𓅓𓌪𓂝 𓊃𓊪𓊗𓆙
𓋷𓀁𓄿𓈒𓏥 𓇗𓂝𓀗𓈒𓏥 𓂋𓎆𓎆𓎆𓏤𓏤 𓋷𓄿𓀁𓈒𓏥 𓇇𓅱𓈒𓏥 𓂋𓎆𓎆𓎆𓏤𓏤 𓋴𓆑𓏏𓏌𓏥 𓂋𓏤𓏤𓏤𓏤𓏤𓏤𓏤𓏤
𓐩𓏌𓂝
𓐎𓂝 𓁷𓂋 𓋴
𓎡𓏏 𓈖𓏏 𓂷𓏏𓏤 𓈖𓏏 𓃃𓏤𓄹
𓆤𓏏𓏌𓏥 𓏴 𓐮𓏏𓏭𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓈙𓅓𓈙𓅓𓏏𓆰𓏥 𓂋𓎆𓎆𓎆𓏤𓏤 𓌉𓌉𓌉𓈒𓏥 𓂋𓎆𓎆𓎆𓏤𓏤 𓇋𓃀𓃙𓅱𓆰𓏥 𓂋𓎆𓎆𓎆𓏤𓏤
𓏇𓏏𓏏𓏛
𓐎𓂝 𓁷𓂋 𓋴
𓎡𓏏
𓆤𓏏𓏌𓏥 𓂋𓏤𓏤𓏤𓏤𓏤𓏤𓏤𓏤 𓐮𓏏𓏭𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓌸𓂋𓎛𓏏𓏌𓏥 𓂋𓎆𓎆𓎆𓏤𓏤
𓏇𓏏𓏏𓏛
𓎡𓏏 𓈖𓏏 𓋴𓂋𓅱𓐍𓐎𓏛 𓃃𓏤𓄹 𓍋𓅓𓂋𓅪 𓆑
𓐮𓏏𓏭𓈒𓏥 𓏤 𓍖𓈖𓈒𓏥 𓏤 𓎃𓏤𓏛𓏥𓅨𓂋𓈒𓏥 𓏤 𓏠𓈖𓈙𓏏𓈒𓏥 𓏤 𓂙𓈖𓈖𓏌𓅱 𓏌𓏤 𓉔𓏤𓉐𓈒𓏥 𓏤 𓂧𓈙𓂋𓀗𓈒𓏥 𓏤 𓈖𓄓𓊃𓍘𓇋𓇋𓌽𓏥 𓏤
𓊮
𓁹 𓅓 𓏏𓍃𓅓𓏏𓅱𓈒𓏥
𓇋𓂋 𓅓𓆱𓐍𓏏𓂻 𓁹 𓎡 𓇑𓇑𓈖𓈖 𓏏𓍃𓅓𓏏𓅱𓈒𓏥 𓁹𓐍𓂋 𓎡 𓅨𓂋𓎛𓏏𓏌𓏥 𓅓 𓏏𓃀𓈖𓐎 𓎙𓂧𓏌𓏥 𓆤𓏏𓏌𓏥 𓌸𓂋𓎛𓏏𓏌𓏥
𓐩𓏌𓂝 𓅓 𓐍𓏏𓏛𓏥 𓌡𓂝𓏏𓏤
𓂝 𓂋 𓋴
𓎡𓏏 𓄲𓂋𓏏𓈒𓏥 𓈖𓏏 𓃃𓏤𓄹
𓏠𓈖𓈙𓏏𓈒𓏥 𓏤 𓅯𓄿𓈎𓇋𓇋𓏏𓊌 𓈖𓏏 𓉔𓈖𓏌𓅱𓏌𓏤 𓌳𓏛 𓏤 𓆣𓂋𓆓𓊃𓆑 𓈖 𓆤𓏏𓏌𓏥 𓏤
𓐎𓂝 𓁷𓂋 𓋴
𓎡𓏏 𓋴𓂋𓅱𓐍𓐎𓏛 𓂷𓏏𓏤 𓐍𓂋𓀒 𓋴 𓂋 𓇾𓈇𓏤
𓁹𓐍𓂋 𓎡 𓈖 𓆑 𓎛𓋴𓏠𓈖𓍖𓈒𓏥 𓏤 𓊹𓌢𓏏𓂋𓈒𓏥 𓏤 𓌸𓂋𓎛𓏏𓏌𓏥 𓏤 𓐮𓏏𓏭𓈒𓏥 𓏤 𓎛𓈖𓂝 𓏏𓍃𓅓𓏏𓂡 𓎛𓋴𓏠𓈖𓍖𓈒𓏥 𓁷𓂋 𓋴
𓎡𓏏 𓈖𓏏 𓂧𓂋𓂡 𓋴𓂧𓄿𓅯𓅪 𓅓 𓂭𓂭𓂭
𓍁𓏏𓏥 𓏏𓃹𓈖𓈖𓆰𓏥 𓎙𓂧𓏌𓏥 𓃒𓏤 𓏤 𓋴𓋴𓂓𓄿𓈒𓏥 𓏤 𓇋𓁹𓏏𓏏𓏌𓏥 𓏤 𓎛𓌳𓏏𓎔𓏏𓈒𓏥 𓏤 𓈖𓉔𓏏𓆭𓆱 𓏤
𓊮
𓁹 𓅓 𓐍𓏏𓏛𓏥 𓌡𓂝𓏏𓏤
𓐎𓂝 𓁷𓂋 𓋴
𓎡𓏏
𓊹𓌢𓏏𓂋𓈒𓏥 𓏤 𓏏𓊪𓈖𓈖𓈒𓏥 𓏤 𓏠𓈖𓎛𓈒𓏥 𓏤 𓏠𓈖𓈙𓏏𓈒𓏥 𓏤 𓊹𓂋𓇋𓇋𓏏𓈒𓏥 𓏤 𓆤𓏏𓏌𓏥 𓏤 𓂧𓃀𓈒𓍼𓏥 𓏤 𓐮𓏏𓏭𓈒𓏥 𓏤
𓊮 𓅓 𓐍𓏏𓏛𓏥 𓌡𓂝𓏏𓏤
𓐎𓂝 𓁷𓂋 𓋴
𓎡𓏏 𓈖𓏏 𓂧𓂋𓂝 𓂧𓄿𓅱𓏏𓐎𓏥 𓅓 𓂝𓏏𓄹𓏥 𓎟𓏏 𓈖𓏏 𓊃𓀀𓏤
𓅓𓅓𓈒𓏥 𓏤 𓌉𓌉𓌉𓈒𓏥 𓏤 𓆤𓏏𓏌𓏥 𓏤 𓇅𓅱𓈒𓏥 𓈔𓇋𓇋𓈒𓏥 𓏤
𓂋𓂝 𓆷𓄿𓄹 𓈖 𓍿𓊃𓅓𓄛 𓂋𓁷𓏤 𓆑
𓇋𓅓𓂜 𓎡 𓅱𓂧𓏴 𓂝𓏤 𓂋 𓆑
𓎡𓏏
𓅓𓅓𓈒𓏥 𓏤 𓍑𓄿𓂋𓏏𓈒𓏥 𓏤 𓇅𓅱𓈒𓏥 𓏤
𓊪𓊃𓊮
𓂝 𓂋 𓋴
𓇋𓅓𓂜 𓎡 𓅱𓂧𓏴 𓂝𓏤 𓂋 𓆑
Source: https://github.com/oraec/corpus_raw_data/blob/main/oraec556.json
Credits: {"license"=>"cc-by-sa-4.0", "author"=>"Lutz Popko", "source"=>["https://github.com/simondschweitzer/aes", "https://github.com/simondschweitzer/aed-tei/blob/master/files/WRSVQJLYRBHEDIDXVV3MQMAEKI.xml"]}
