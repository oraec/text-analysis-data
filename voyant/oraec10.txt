[⯑] 𓆑 𓅓 𓄓𓏏𓏤𓄹𓄹𓄹 𓆑
𓏠𓈖𓐍𓏏𓀗𓍊𓏛 𓋴
[⯑]
𓇍𓇋𓏭𓂻
𓉐𓂋𓂻 𓅓 [⯑]
𓊨𓏏𓆇𓁗 𓈖
𓀨𓇋𓅱𓂡𓏤𓏛 𓎼𓂋
𓆑 𓇋𓅱 𓅱𓏏
𓆓𓂧 [⯑]
[⯑] 𓎡
𓅓 [⯑] 𓎡
𓇋𓅱
𓇋𓅱
𓅓 𓇾𓏤𓈇 𓅓 𓋞𓈒𓏥 𓇋𓅱 [⯑] 𓎗𓋞𓈒𓏥 𓇋𓅱 𓊨𓇳𓅆 𓁷𓏤 𓆇𓅱 𓈖 𓎡 𓈙𓏭𓆑𓇋𓇋𓏛𓏥 𓊹𓅆𓉻𓂝𓏛 𓁷𓏤 𓆇𓅱 𓈖 𓎡 𓊃𓈖𓊃𓈖𓊡𓏥
𓇋𓂋 𓁷𓏤𓐟𓏤 𓇑𓇑𓈖 𓏴𓂋𓎛𓅱𓏌 𓁶𓏤𓄹𓄹𓄹 𓆑 𓅓 𓂝𓈖𓏏𓏭𓈒𓏥 𓄤 𓄤
𓆓𓂧𓌃𓏤𓏥 𓉔𓄿𓇋𓇋𓀁 𓊨𓇳𓅆 𓂝𓈖𓏏𓏭𓈒𓏥 𓂋 𓎡 𓉐𓂋𓂻 𓅓 𓊪𓃹𓈖𓏏𓏏𓈉𓊖 𓇋𓅱 𓋴𓄤𓆑𓂋𓏭𓏛 𓋴𓏏𓏭𓐏 𓎡 𓅓 𓋴𓏏𓏭𓐏𓏭 𓏤𓊹𓅆
𓂋𓈋𓅱𓅱𓐏𓏥 𓂋 𓎡 [⯑] 𓅓 𓇳𓅆 𓇋𓅱 𓋴𓄤𓆑𓂋𓏭𓏛 𓅓 𓅱𓋴𓐍𓏏𓀗𓎺𓏏𓉐 𓆄𓆄𓏏𓏭𓅆𓅆𓏥 𓅱𓏏 𓋴𓏏𓏭𓐏𓏭 𓎡 𓅓 𓅱𓋴𓐍𓏏𓀗𓎺𓏏𓉐 𓅡𓅆
𓐍𓈖𓌰𓅓𓐏𓏭 𓏤𓊹𓅆𓉻𓂝𓏛 𓊶𓊪𓏛 𓎡
𓐍𓈖𓌰𓅓𓐏𓏭 𓄤𓆑𓂋𓏭𓏛 𓂜𓈖𓃹𓈖 𓈙𓃀𓇋𓇋𓏏𓀗𓀁𓅱𓏏 𓆑
𓈎𓄿𓇋𓅱𓀾𓏛 𓎡 𓂜𓈖𓃹𓈖 𓄿𓈎𓅪 𓆑
𓊨𓇳𓅆 𓏤𓊹𓇋𓏏𓆑𓅆 [⯑] [⯑] [⯑] 𓅓 𓊪𓃹𓈖𓏏𓏏𓈉𓊖 𓉐𓂋𓂻𓈖 𓅡𓅆 𓎡 𓁷𓏤 𓆞𓐎𓅆 𓎡 𓅓 𓏤𓊹𓇾𓏤𓈇𓏏𓏏𓈉𓊖
𓄑𓂋𓅆 𓂋 𓎡 𓉐𓂋𓂻 𓅓 𓊨𓇳𓅆 𓅓𓂝𓎡𓏏𓏛𓏤𓏥 𓉐𓂋𓂻 𓇋𓅓 𓋴
𓇋𓂋 𓁷𓏤𓐟𓏤 𓊏𓊪𓂡𓏛𓏤𓐍𓂋𓅱𓏏 𓃀𓋴𓎰 𓏌𓏤 𓐛𓊃𓏌 𓈖𓏏𓏭 𓋴𓈎𓈖𓏌 𓎆 𓇋𓅓 𓆑 𓅓𓏌𓉐𓈖 𓋴𓈖𓏥 𓏌𓏤 𓄋𓂋𓏤𓍼𓏥
𓂞𓏏 𓆇𓅱 𓌉𓏏𓊖 𓂋𓐍𓏛 𓏏𓈖
𓊏𓊪𓂡𓏛𓏤 𓇋𓈖 𓊹𓏤𓋨 𓊗𓏤𓏤 𓆷𓄿𓂝𓏛𓅓 𓁶𓏤𓄹𓄹𓄹 𓆑 𓈎𓂝𓎛𓅱𓂢𓏏𓏤𓄹𓄹𓄹 𓆑 𓂋 𓏏𓃀𓏏𓏭𓋸𓋸𓄹𓄹𓄹𓏥 𓆑 𓇋𓅱 𓎡 𓁷𓂋𓅱𓈐𓂻𓅱𓏏 𓂋 𓏴𓂋𓎛𓅱𓏌 𓁶𓏤𓄹𓄹𓄹 𓆑
𓆓𓂧𓌃𓏤𓏥 𓉔𓄿𓇋𓇋𓀁 𓊨𓇳𓅆 𓊹𓏤𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱 𓆇𓏤 𓊨𓏏𓆇𓅆𓀀 𓆄𓌃𓅱 [⯑] 𓏏𓄿𓏭𓁷𓏤
𓊏𓊪𓂡𓏛𓏤 𓈖 𓎡 𓋴𓏏𓏭𓐏𓏭𓎱𓇳𓏌 𓄤𓆑𓂋𓏭𓏛 [⯑] 𓎡
𓊏𓊪𓂡𓏛𓏤 𓎡 𓎸𓅓𓏌 𓎸𓅓𓏛 𓎡 𓅓 𓇋𓏏𓈖𓇳𓅆 𓏴𓂋𓅆
𓎸𓅓𓏛 𓆑 𓂋 𓎡 𓁷𓏤 𓏏𓂋𓅱𓀾 𓎛𓂝𓏤𓄹𓄹𓄹𓏥 𓎡
𓎸𓅓𓏛 𓎡 𓎛𓈖𓂝 𓊨𓇳𓅆 𓅓 𓉲𓏤𓏏𓉐 𓏴𓂋𓅆
𓇍𓇋𓏭𓂻 𓈖 𓎡 [⯑] 𓂋 𓂋𓆇𓅱 𓎛𓂝𓏤𓄹𓄹𓄹𓏥 𓎡 𓂋 𓋴𓏴𓂋 𓄣𓏤𓄹𓄹𓄹 𓎡 𓅓 𓉐𓂋𓂻 𓅓 𓇳𓅆
𓋴𓅱𓍑𓄿𓏭𓏛 𓆑 𓅱𓏏 𓎡 𓅓 𓊵𓏏𓊪𓏭𓏛 𓇋𓅱 𓇼𓄿𓅱𓏏𓉐 𓏴𓂋𓅆𓏏
𓇋𓃀𓂋𓏭𓏌 𓆑 𓋴𓏏𓏭𓐏𓏭𓏛 𓎡 𓅓 𓈈𓏏𓏥𓇋𓎼𓂋𓏭𓏛𓏥
𓇍𓇋𓏭𓂻 𓈖 𓎡 𓀸𓄿𓅱𓂡𓏛𓏤 𓅓 𓊵𓏏𓊪𓏭𓉐𓏛 𓅓𓏌𓉐𓈖 [⯑]
[⯑] 𓆑 𓈖 𓎡 𓇍𓇋𓏭𓂻𓅱𓏏 𓅜𓐍𓅱�𓏥 𓀻𓋴𓅆 𓇋𓅱 𓇋𓆛𓈖𓏏𓏏𓈉𓊖 𓉻𓏏𓏛
𓄔𓅓𓏭𓏛 𓆑 𓊤𓅱𓀁 𓎡 𓅓 𓉐𓏤𓄔𓅓𓏭𓏛𓅆
𓋴𓉻𓂝𓏛 𓆑 𓅱𓏏 𓎡 𓅓 𓉐𓏤𓉻𓂝𓏛
𓊏𓊪𓂡𓏛𓏤 𓎡 𓊗𓏭 𓊨𓇳𓅆 𓊹𓏤𓇋𓏏𓆑 𓊏𓊪𓂡𓏛𓏤 𓄂𓏏𓏤𓈖𓏏𓏭𓂝𓈙𓐎𓆭𓏥 𓅓𓏌𓉐𓈖 𓋀𓏏𓏏𓈉
𓇍𓇋𓏭𓂻 𓈖 𓎡 𓂝𓈙𓐎𓆭𓏥 𓉐𓂋𓂻 𓅓 𓊨𓇳𓅆
𓈖𓈞𓅓𓂡𓏛𓏤 𓆑 𓅱𓏏 𓎡 𓅓𓂝 𓐍𓆑𓏏𓌫𓏥 𓎡
𓆇𓅱 𓆑 𓎃𓏤𓏛𓏥 𓎡 𓅓𓂝 [⯑]
[⯑] 𓅡𓅆 𓎡 𓁷𓏤 𓈖𓉔𓏏𓆭𓏥 𓄤𓆑𓂋𓏏𓏛
𓂝𓈙𓅱𓏭𓀞 𓎡 𓇋𓅱 𓊨𓏏𓆇𓁗
𓄔𓅓𓏭𓏛 𓊨𓇳𓅆
𓇍𓇋𓏭𓂻 𓈖 𓎡 𓇋𓈖𓊪𓅆 𓁷𓏤 𓈖𓇋𓋴𓀞 𓎡
𓊏𓊪𓂡𓏛𓏤 𓎡 𓄂𓏏𓏤𓈖𓏏𓏭𓊸𓌳𓏌𓏌𓏌�𓊖 𓉐𓂋𓂻 𓅓 𓋁𓃀𓏏𓈇𓏤𓏥
𓅱𓃀𓈖𓇳𓅆 𓇳𓅆 𓂋 𓎡 𓂋𓏥𓏤 𓏌𓏤 𓈌𓏏𓉐𓅆 𓅓 𓇼𓄿𓅱𓆱𓏏𓏥 𓁶𓏤𓊪𓏭 𓅓 𓈖𓏏𓆇𓁗 𓂝𓈎𓏭𓂻 𓎡 𓇋𓅓 𓆑
𓅡𓅆 𓎡 𓅓 𓏏𓇯𓅆 𓆞𓐎𓅆 𓎡 𓅓 𓇼𓄿𓅱𓏏𓉐𓅆
𓏶𓏥 𓇾𓏤𓈇 𓁷𓏤 𓋴𓎛𓃀𓎱𓇳 𓎛𓂝𓏤𓄹𓄹𓄹𓏥 𓎡
𓊏𓊪𓂡𓏛𓏤 𓎡 𓅓𓆓𓏏𓏌 𓅓 𓉗𓏏𓉐 𓌸𓂋𓎛𓏏𓏌 𓂸𓌙𓌙𓏭𓏛 [⯑] 𓎡 𓅓𓏌𓉐𓈖 𓉗𓏏𓉐 𓌸𓂋𓎛𓏏𓏌
𓇍𓇋𓏭𓂻 𓎡 𓇋𓅱 𓎡 𓂸𓌙𓌙𓏭𓏛 𓁷𓏤𓄣𓏤𓄹𓄹𓄹 𓈖 𓊹𓊹𓊹𓅆𓏥 𓇋𓅱 𓎡 𓁷𓏤 𓈝𓅓𓏭𓂻 𓁷𓏤 𓈐𓏏𓏤 𓌸𓂋 𓎡 𓇋𓅱 𓇾𓏤𓈇 𓎟𓏏 𓌸𓂋 𓄣𓏤𓄹𓄹𓄹 𓎡
𓂝𓈎𓏭𓂻 𓆑𓂧𓈗𓏏 𓈖𓏏𓏭 𓊹𓊹𓊹𓅆𓏥 𓂋 𓎡
𓊃𓈙𓏴𓂻 𓎃𓏤𓏛𓏥 ·𓏌𓏤 [⯑] 𓎛𓂝𓏤𓄹𓄹𓄹𓏥 𓎡
[⯑] 𓎡 𓇍𓇋𓏭𓂻 𓎡 𓇋𓅱 𓅱𓅱𓅱𓏏𓈇𓏤𓏥 𓇋𓅱 𓇋𓅭𓊃𓏏𓈇𓏤𓏥 𓅓 𓈈𓏏𓏥
𓆇𓅱 𓎡 𓌸𓂋 𓎡 𓅓 𓇾𓇾𓏏𓀗𓈇𓏤𓏥𓊖𓏤 [⯑] [⯑] 𓉐𓂋𓂻 𓅓 𓊪𓃹𓈖𓏏𓏏𓈉·𓊖
𓂝𓈎𓏭𓂻 𓂝𓂧𓅱𓄹𓄹𓄹 ·𓏌𓏤 𓐍𓆑𓏏𓌫𓏥 𓎡 𓂋 𓎡
𓄤𓆑𓂋𓏭𓏛 [⯑] 𓅓 𓋴𓈖𓆑𓈗 𓅓 𓋴𓃀𓇋𓅱𓌙𓌫𓏥 𓎡
𓉔𓄿𓇋𓇋𓀁 𓊨·𓇳𓅆 𓊹𓏤𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱 𓆇𓏤 [⯑] [⯑] 𓌇 𓈖 𓎡 𓁹 𓈐𓅆
𓇍𓇋𓏭𓂻 𓐛𓊃·𓏌 𓋴 𓂋 𓎡 𓉔𓂋𓏭·𓄣𓏤𓄹𓄹𓄹 𓎡 𓆓𓏏𓇾
𓇋𓂋 𓁷𓏤𓐟𓏤 [⯑] 𓅓 𓄙𓅓𓏭𓏛 𓂋𓂞𓏛 𓅓𓏌𓉐𓈖 𓎰·𓏌 ·𓏌𓏤 𓍘𓎛𓈖𓈒𓏥 𓐛𓊃·𓏌 𓄟𓋴𓀗𓏛𓏥 𓅃𓅆 𓇋𓅓𓏭𓏛 𓁷𓏤 𓂝𓈎𓏭𓂻 𓐛𓊃·𓏌 ·𓏌𓏤 𓊹𓏤𓅆 𓊪𓈖 𓁷𓏤 𓊹𓏤𓎛𓂝𓏤𓄹𓄹𓄹𓏥 𓇥𓂋𓈖𓏏𓏭 𓄤𓆑𓂋 𓏶𓅓𓅱𓏥𓄡𓏏𓏤𓄹𓄹𓄹 𓅓 𓆑𓂧𓈗𓏏 𓉐𓂋𓂻 𓅓 𓊹𓏤𓎛𓂝𓏤𓄹𓄹𓄹𓏥
[⯑] 𓇋𓅓 𓋴𓈖𓏥 𓁷𓏤𓄹𓄹𓄹 𓈖 𓊹𓏤𓅆 𓊪𓈖 𓇋𓅱 ·𓆑 𓁷𓏤 𓌳𓂂𓂂 𓂋 𓊃𓈖𓏥 𓇋𓅱 𓎡 𓁷𓏤 �𓂧𓏭𓏛 𓂋𓈖𓏤 𓊪𓈖 𓁷𓏤 𓋴 𓅓 𓄙𓅓𓏭𓏛
𓂋𓂝𓏛 𓊵𓏏𓊪𓏭𓏛 𓋴𓈖𓏥 𓅓𓏌𓉐𓈖 𓊭 𓇋𓅱 𓎛𓎛𓏭𓂻 𓋴𓈖𓏥 𓅓 𓄙𓅓𓏭𓏛
𓇋𓂋 𓁷𓏤𓐟𓏤 𓁷𓏤 𓄡𓏏𓏤𓄹𓄹𓄹 ·𓆑
𓎝𓎛𓏭𓏛𓐍𓂋 𓎡 𓄿𓏏�𓄹𓄹𓄹 𓆑 𓅓 𓌸𓂋𓎛𓏏𓏌 𓀻𓋴 𓌨𓂋𓄂𓏏𓏤
𓂋𓂝𓏛 𓎝𓎛𓏭𓏛 𓄿𓏏�𓄹𓄹𓄹 𓆑 𓏇𓇋 𓃹𓈖 ·𓆑 𓁷𓏤𓁶𓏤 𓇾 𓇥𓂋𓈖𓏏𓏭 𓆇𓅱𓅱𓏏 𓈖 𓆑 𓂓𓏏𓀗𓏛𓏥 𓎟𓏏 𓏌𓏤 𓉐𓏤𓄤𓆑𓂋𓏏𓉐 𓎛𓈖𓂝 [⯑] 𓇋𓅱 𓃡𓂡 𓅓 𓋴𓍿𓊃�𓏭𓂻
𓇋𓂋 𓆇𓅱 𓎡 𓁷𓏤𓀗 ·𓆑 𓂋𓁷𓇯 𓇋𓅱 𓄿𓏏�𓄹𓄹𓄹 𓆑 𓎝𓎛𓏭𓏛 𓅓 𓌸𓂋𓎛𓏏𓏌 𓏠𓈖𓐍𓏏𓀗𓍱 𓈖𓏏𓏭 𓆊𓅆 𓄞𓂧𓏏𓏭𓅆
𓆓𓂧𓌃𓏤𓏥 𓅓𓆱𓐍𓂻 𓇑𓇑𓈖𓈖 𓏴𓂋𓎛𓅱𓏌
[⯑] 𓊨𓇳𓅆 𓏤𓊹𓇋𓏏𓆑𓅆 𓎛𓏏𓂋𓆳𓀀 𓆄𓌃 𓆇𓏤 𓄑𓂋𓅆𓆇𓏤𓊨𓏏𓆇𓅆𓀀 𓆄𓌃 𓄟𓋴𓀗 ·𓈖 𓏏𓄿𓏭𓁷𓏤𓁐
𓊏𓊪𓂡𓏛𓏤 𓈖 𓎡 𓌸𓂋𓎛𓏏𓏌 𓏏𓈖
𓊏𓊪𓂡𓏛𓏤 𓈖 𓎡 𓐛𓊃𓏌𓏤 𓊪𓈖
𓊏𓊪𓂡𓏛𓏤 𓈖 𓎡 𓋹𓈖𓐍𓏛𓏏𓏌
[⯑] 𓏏𓈖
𓊏𓊪𓂡𓏛𓏤 𓈖 𓎡 𓈖𓏏𓏭 𓊹𓊹𓊹𓅆𓏥 𓂋𓈋𓅱𓅱𓐏𓏥𓈗 𓉐𓂋𓂻 𓅓 𓇳𓅆 𓊃𓈙𓏏𓏴𓅆𓈗 𓉐𓂋𓂻 𓅓 𓆄𓅱𓅆 𓆑𓂧𓈗𓏏 𓉐𓂋𓂻 𓅓 𓆇𓃀𓅱𓅆 𓏤𓊹𓎛𓂝𓏤𓄹𓄹𓄹𓏥 𓉐𓂋𓂻 𓅓 𓊨·𓇳𓅆 𓄤𓆑𓂋𓏛𓏥 𓈗𓏥
[⯑] 𓈖 𓎡 𓊗𓏭 𓊨·𓇳𓅆 𓏤𓊹𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱 𓄟𓋴𓀗𓏛 ·𓈖 𓏏𓄿𓀗𓏭𓁷𓏤𓀗𓄹𓁐 𓆄𓌃
𓇍𓇋𓏭𓂻 𓈖 𓎡 𓌸𓂋𓎛𓏏𓏌 𓇋𓅱 𓌸𓂋𓎛𓏏𓏌 𓎛𓂝𓏤𓄹𓄹𓄹𓏥 𓎡
𓇍𓇋𓏭𓂻 𓈖 𓎡 𓊗𓏭 𓊨·𓇳𓅆 𓏤𓊹𓇋𓏏𓆑𓅆
𓇍𓇋𓏭𓂻 𓏠𓈖𓐍𓏏𓀗𓍱 𓈖𓏏𓏭 𓆌𓅆 𓄞𓂧𓏏𓏭𓅆
𓎛𓃀𓋴𓍱 𓋴 𓎛𓂝𓏤𓄹𓄹𓄹𓏥 𓎡 𓏇𓇋 𓏌𓏌𓏌𓇯𓈗𓈘𓈇𓅆
𓊏𓊪𓂡𓏛𓏤 𓎡 𓎛𓃀𓋴𓍱 𓎡 𓅓 𓏠𓈖𓐍𓏏𓀗𓍱 𓀻𓋴𓅆
𓃹𓈖𓐍𓍼𓏛 𓅱𓏏 𓎡 ·𓇳𓅆 𓅓 𓆑𓂧𓈗𓏏 ·𓆑
𓇍𓇋𓏭𓂻 𓈖 𓎡 𓊗𓏭 𓊨·𓇳𓅆 𓏤𓊹𓇋𓏏𓆑𓅆𓅃 𓎛𓏏𓂋𓆳𓀀 𓆄𓌃 𓆇𓏤 𓅃𓅆𓆇𓏤𓊨𓏏𓆇𓅆𓀀 𓆄𓌃 𓄟𓋴𓀗 𓈖 𓏏𓄿𓀗𓏭𓁷𓏤𓀗𓄹𓁐 𓆄𓌃
𓇍𓇋𓏭𓂻 𓈖 𓎡 𓏠𓈖𓈖𓈖𓈒𓏥 𓉐𓂋𓂻 𓅓 𓍑𓉔𓄿𓇋𓇋�·𓊖 𓋴𓆑𓏭𓏌 𓄤𓆑𓂋 𓉐𓂋𓂻 𓅓 𓊶𓊪𓈖𓏭�·𓊖
𓋴𓄤𓆑𓂋𓏭𓏛 𓋴𓈖𓏥 𓈎𓂋𓇋𓋴𓂡𓏛𓏤𓍱 𓎡 𓅓𓅓 𓏤𓊹𓌨𓂋𓏏𓏏𓈉·𓊖
𓂋𓂝𓏛 𓋴𓈖𓏥 𓈖 𓎡 𓂾𓂾𓏏𓄹𓄹𓄹 𓎡 𓅓𓏌𓉐𓈖 𓈙𓇾𓏴𓏛𓏏𓏏𓅆𓏥
𓃹𓈖𓇋𓇋𓏭𓂻 𓋴𓈖𓏥 𓈝𓅓𓏭𓂻 𓎡 𓅓 𓅱𓋴𓐍𓏏𓀗𓎺𓏏𓉐 𓈝𓅓𓏭𓂻
𓀻𓋴𓅆 𓈖𓏥 𓂻𓏏𓏤𓏥 𓎡 𓅓 𓅱𓋴𓐍𓏏𓀗𓎺𓏏𓉐 𓆇𓃀𓅱𓅆
𓉔𓄿𓇋𓇋𓀁 𓊨·𓇳𓅆 𓏤𓊹𓇋𓏏𓆑𓅆 𓎛𓏏𓂋𓆳𓀀 𓆇𓏤 𓄑𓂋𓅆𓆇𓏤𓊨𓏏𓆇𓅆 𓆄𓊤𓅱 𓄟𓋴𓀗 ·𓈖 𓏏𓄿𓀗𓏭𓁷𓏤𓁐 𓇍𓇋𓏭𓂻 𓈖 𓎡 𓊗𓏭
𓇍𓇋𓏭𓂻 𓈖 𓎡 𓆼𓇋𓇋𓆰𓏥 𓉐𓂋𓂻 𓅓 𓇾𓏤𓈇 𓎔𓏛𓎛𓇋𓇋𓆰𓏥 𓉐𓂋𓂻 𓅓 𓇏𓏏𓈇𓏤𓏥𓇋𓄿𓈖𓏭𓂋𓏤𓆙𓏥𓊖 𓋴𓅓�𓅱𓏥 𓄤𓆑𓂋𓏭𓏛𓏥 𓉐𓂋𓂻 𓅓 𓇏𓏏𓈇𓏤𓏥 𓎛𓂝𓂝𓀠·𓊖 𓂋𓈋𓅱𓅱𓐏𓏥 𓁶𓏤𓊪𓏭 𓎛𓃀𓋴𓍱 𓊹𓊹𓊹𓅆𓏥 𓅓 𓉐𓂋𓂻 𓋴𓈖𓏥
𓂝𓈎𓏭𓂻 ·𓆑 𓂋 𓎡 𓅓 𓏠𓈖𓐍𓏏𓀗𓍱 𓀻𓋴𓅆
𓋴𓅱𓍑𓄿𓏭𓏛 𓆑 𓅱𓏏 𓎡 𓅓 𓋴𓃀𓈖𓍱
𓋴𓉻𓂝𓏛 ·𓆑 𓅱𓏏 𓎡 𓅓 𓋷𓄿𓅱𓏏𓍱
𓋴𓏠𓈖𓐍𓏏𓀗𓍊𓏛 ·𓆑 𓌟𓏤𓄹𓄹𓄹𓏥 𓎡 𓅓 𓍑𓄿𓇋𓇋𓍱 𓅱𓍑𓄿𓏭𓏛
𓇍𓇋𓏭𓂻 𓈖 𓎡 𓊗𓏭 𓊨𓇳𓅆 𓊹𓏤𓇋𓏏𓆑𓅆 𓎛𓏏𓂋𓆳𓀀 𓆇𓏤 𓄑𓂋𓅆𓆇𓏤𓊨𓏏𓆇𓁗𓀀 𓆄𓊤 𓄟𓋴𓀗 ·𓈖 𓏏𓄿𓀗𓏭𓁷𓏤𓀗𓄹𓁐
𓇍𓇋𓏭𓂻 𓈖 𓎡 𓂝𓂧𓅱𓏌 𓉐𓂋𓂻 𓅓 𓐍𓆑𓏏𓌫𓏥 𓎡 𓏠𓈖𓎛𓈒𓏥 𓉐𓂋𓂻 𓅓 𓁹 𓇳𓅆
𓇍𓇋𓏭𓂻 𓈖 𓎡 𓊃𓈙𓏴𓏛𓅆𓏥 𓏌 𓊹𓊹𓊹𓅆𓏥 𓆑𓂧𓈗𓏏 𓏌𓏤 𓊹𓏤𓏏𓆇𓅆𓏥
𓇍𓇋𓏭𓂻 𓈖 𓎡 𓏠𓈖𓈖𓈖𓈒𓏥 𓉐𓂋𓂻 𓅓 𓎤𓃀�·𓊖 𓂋𓈋𓅱𓅱𓐏𓏥 𓏌𓏤 𓂉𓋀𓏏𓏏𓈉𓅆
𓇍𓇋𓏭𓂻 𓈖 𓎡 𓊗𓏭 𓊨·𓇳𓅆 𓊹𓏤𓇋𓏏𓆑𓅆 𓆇𓏤 𓅃𓅆𓆇𓏤𓊨𓏏𓆇𓁗𓀀 𓆄𓌃𓅱 𓄟𓋴𓀗 ·𓈖 𓏏𓄿𓀗𓏭𓁷𓏤𓀗𓄹𓁐 𓆄𓊤𓅱
𓇍𓇋𓏭𓂻 𓈖 𓎡 𓋴𓆑𓏭𓏌 𓉐𓂋𓂻 𓅓 𓅱𓐎𓈖𓆭𓏥 𓏠𓈖𓈖𓈖𓈒𓏥 𓉐𓂋𓂻 𓅓 𓇾𓊪𓃭𓏤·𓊖
𓇍𓇋𓏭𓂻 𓈖 𓎡 𓊗𓏭 𓊨·𓇳𓅆 𓊹𓏤𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱 𓆇𓏤 𓄑𓂋𓅆𓆇𓏤𓊨𓏏𓆇𓁗𓀀 𓆄𓌃 𓄟𓋴𓏤 𓈖 𓏏𓄿𓀗𓏭𓁷𓏤𓀗𓄹𓁐
𓇍𓇋𓏭𓂻 𓈖 𓎡 𓋞𓈒𓏥 𓎛𓈖𓂝 𓌉𓋞𓈒𓏥 𓐍𓊃𓏏𓃀𓀗𓈒𓏥 𓎛𓈖𓂝 𓅓𓂝𓆑𓎡𓀗𓈒𓏥
𓇍𓇋𓏭𓂻 𓍘𓎛𓈖𓈒𓏥 𓇋𓅱 𓍘𓎛𓈖𓈒𓏥 𓁷𓏤𓅆 𓎡 𓐍𓈖𓅓𓏏𓈒𓏥 𓂋 𓋴𓐍𓈖𓏌𓅱𓂘𓏤 𓈝𓅓𓏭𓂻 𓎡
𓇍𓇋𓏭𓂻 𓉻𓏏𓊌𓏥 𓀻𓋴𓅆𓏥
𓉔𓄿𓈖𓄿𓏴𓂡𓏛𓏤 𓋴𓈖𓏥 𓈖 𓎡 𓅓𓏌𓉐𓈖 𓈋𓅱𓅱𓊌𓏥
𓆇𓅱 𓏥 𓎃𓏤𓏛𓏥 𓅓 𓂋𓏥𓏤 𓏌𓏤 𓎔𓏛𓎛𓇋𓇋𓆰𓏥 𓅓 𓇼𓄿𓅱𓆱𓏏𓏥 𓁶𓊪𓏭 𓈖 𓅯𓄿𓇋𓈖𓂋·𓊌𓌗
𓇍𓇋𓏭𓂻 𓈖 𓎡 𓊗𓏭 𓊨·𓇳𓅆 𓊹𓏤𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱𓀀 𓆇𓏤 𓄑𓂋𓅆𓆇𓏤𓊨𓏏𓆇𓁗𓀀 𓄟𓋴𓀗𓏛 𓈖 𓏏𓄿𓀗𓏭𓁷𓀗𓄹𓁐
𓇍𓇋𓏭𓂻 𓃀𓈎𓆭𓏥 𓉐𓂋𓂻 𓅓 𓁹 𓈐𓅆 𓆤𓏏𓀗𓏌 𓉐𓂋𓂻 𓅓 𓁹 𓇳𓅆
𓇍𓇋𓏭𓂻 𓁶𓏤𓊪𓏭𓏌 𓏌𓏤 𓐍𓏏𓆑𓌫 𓎡 𓇋𓅱 𓋴𓄤𓆑𓂋 𓄣𓏤𓄹𓄹𓄹 𓎡 𓅓 𓂝𓂧𓏌 𓏌𓏤 𓋴𓃀𓇋𓅱𓌫𓏥 𓅓 𓎛𓂝𓏤𓄹𓄹𓄹𓏥 𓏌𓏤 𓆇𓅱 𓈎𓈖𓏌𓅱𓅪𓌫 𓎡
𓋴𓆓𓆑𓄿𓅱𓌙𓅯𓏛 𓋴𓈖𓏥 𓈖 𓎡 𓅓𓏌𓉐𓈖 𓈋𓅱𓅱𓊌𓏥 𓇋𓅱 𓎡 𓅓 𓎛𓂝𓏤𓄹𓄹𓄹𓏥 𓎡 𓈖𓏏𓏭 𓆓𓏏𓇾
[⯑] 𓈖 𓎡 𓊗𓏤𓏤 𓊨·𓇳𓅆 𓊹𓏤𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱 𓆇𓏤 𓈖 𓊨𓏏𓆇𓁗𓀀 𓆄𓌃 𓄟𓋴𓀗𓏛 𓈖 𓏏𓄿𓀗𓏭𓁷𓀗𓄹𓁐
𓇍𓇋𓏭𓂻 𓈖 𓎡 𓎛𓃀𓋴𓍱 𓉐𓂋𓂻 𓅓 𓁹 𓈐𓅆 𓂋𓈋𓅱𓅱𓐏𓈗 𓄤𓆑𓂋𓏭𓏛 𓅓 𓆌𓅆
𓇍𓇋𓏭𓂻 𓈖 𓎡 𓏠𓈖𓐍𓏏𓀗𓍱 𓅓 𓉐𓏤 𓆌𓅆
𓋴𓌫𓅓𓏭𓂻 𓋴𓈖𓏥 𓈐𓏏𓏤𓏭𓂻 𓅓 𓏌𓏌𓏌𓇯𓈗𓈘𓈇𓅆
𓋴𓇅𓆓𓏭𓏛 𓋴 𓄤𓆑𓂋𓏭𓏛 𓋴 𓇋𓅱 𓎛𓂝𓏤𓄹𓄹𓄹𓏥 𓎡 𓇋𓅱 𓎡 𓏇𓇋 ·𓇳𓅆 𓁷𓏤 𓅱𓃀𓈖𓇳𓅆 𓊵𓏏𓊪𓏭𓏛 𓂜𓈖 𓋁𓃀𓅱𓏭𓂻 𓎡 𓆓𓏏𓇾
𓇋𓂋 𓁷𓏤𓐟𓏤 𓇑𓇑𓈖𓈖 𓁷𓏤𓐟𓏤 𓎝𓎛𓏭𓏛 𓄿𓏏𓄦𓄹𓄹𓄹 𓆑 𓅓 𓌸𓂋𓎛𓏏𓏌 𓁷𓏤 𓏠𓈖𓐍𓏏𓀗𓍱 𓏇𓇋 𓈎𓄿𓇋𓅱𓀾 ·𓆑 𓁷𓏤𓁶𓏤 𓇾 𓀸𓇋𓄿𓅱𓂡𓏛𓏤 𓏏𓅓𓏭𓏛 𓊪𓐍𓂧𓂻 ·𓆑 𓁷𓏤 𓉔𓈖𓊭𓄹𓄹𓄹 𓆑 𓁷𓏤𓄹𓄹𓄹 𓆑 𓈙𓇾𓏏𓄹𓄹𓄹 ·𓆑 𓎔𓏛 𓅓 𓂋𓂋𓈒𓏥
𓆇𓅱 𓊹𓊹𓊹𓅆𓏥 𓈖𓏏𓏭 𓅓𓏌𓉐𓈖 𓉔𓈖𓊭𓄹𓄹𓄹 ·𓆑 𓏠𓈖𓏠𓈖𓏏𓅪 𓁷𓏤 𓊨𓏏𓉐 𓋴𓈖𓏥
𓂋𓂝𓏛𓐍𓂋 𓎡 𓁷𓏤𓀗 𓆑 𓂋𓁷𓇯 𓏇𓇋 𓏶𓅓 ·𓆑 𓐎𓄂𓏏𓏤
𓇋𓂋 𓁷𓐟𓏤 𓇑𓇑𓈖𓈖 𓂋𓂝𓏛 𓈖𓄿𓇋𓇋𓏥 𓆑 𓋁𓃀𓌟𓏤𓄹𓄹𓄹𓏥 𓈖 𓋞𓈒𓏥 𓇋𓅱 𓂧𓏏𓏤𓄹𓄹𓄹 𓆑 𓂾𓂾𓏏𓄹𓄹𓄹 ·𓆑 𓅓𓆷𓄿𓂝𓏛 𓅓 𓄂𓏏𓏤 𓏌𓏤 𓂭𓂭𓂭𓂭𓄹𓄹𓄹 𓆑 𓂋 𓄖𓏛𓍼𓂡𓏛𓏤 𓈖 𓋁𓃀𓌟𓏤𓄹𓄹𓄹 𓆑
𓈖𓃀𓂧𓁸 𓅓 𓉻𓏏𓀗𓍱 𓏌𓏤 𓎤𓏏𓏤𓍱 𓏌𓏤 𓇋𓏏𓏇𓇋𓇋𓍱 𓅓 𓊃𓅭𓄿𓅱·𓊖
𓆓𓂧𓌃𓏤𓏥 𓅓𓆱𓐍𓂻 𓇑𓇑𓈖𓈖 𓉔𓄿𓇋𓇋𓀁 𓊨·𓇳𓅆 𓊹𓏤𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱 𓄟𓋴𓀗𓏛 𓈖 𓏏𓄿𓀗𓏭𓁷𓀗𓄹𓁐 𓆄𓌃𓅱
𓊏𓊪𓂡𓏛𓏤 𓎡 𓋁𓃀𓌟𓏤𓄹 𓎡 𓅓 𓋞𓈒𓏥 𓂭·𓄹𓄹𓄹𓏥 𓎡 𓅓 𓐪𓏏𓐛𓈒𓏥 𓂝𓈖𓂷𓏏𓄹𓄹𓄹𓏥 𓎡 𓅓 𓌀𓅓𓋞𓈒𓏥
𓂝𓈎𓏭𓂻 𓂋𓈋𓅱𓅱𓐏𓈗 𓏌𓏤 ·𓇳𓅆 𓂋 𓎡 𓊹𓏤𓎛𓂝𓏤𓄹𓄹𓄹𓏥 𓈖 𓊨·𓇳𓅆 𓈖 𓆄𓏏𓏛
𓈝𓅓𓏭𓂻 𓎡 𓅓 𓂾𓂾𓏏𓄹𓄹𓄹 𓎡 𓇋𓅱 𓉐𓏤 𓎛𓎛·𓇳
𓆑𓄿𓀋 𓈖 𓎡 𓂝𓂝𓏤𓅱𓏭𓄹𓄹𓄹 𓎡 𓂋 𓊨𓏏𓉐 𓏌𓏤 𓆓𓏏𓇾
𓋴𓄤𓆑𓂋𓏭𓏛 𓎡 𓅓 𓋞𓈒𓏥
𓍯𓄿𓂋𓐍𓇉𓏛 𓎡 𓅓 𓌀𓋞𓈒𓏥
𓅱𓃀𓎼·𓄿𓁺 𓂭𓂭𓄹𓄹𓄹𓏥 𓎡 𓅓 𓉐·𓏤 𓊨·𓇳𓅆 𓅓 𓃂𓈗𓏏𓉐 𓏌𓏤 𓄑·𓂋𓅆 𓆓𓊃 𓆑
𓉔𓄿𓇋𓇋𓀁 𓊨·𓇳𓅆 𓊹𓏤𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱 𓆇𓏤 𓄑𓂋𓅆𓆇𓏤𓊨𓏏𓆇𓁗𓀀 𓄟𓋴𓀗𓏛 𓈖 𓏏𓄿𓀗𓏭𓁷𓏤𓀗𓄹𓁐
𓇍𓇋𓏭𓂻 𓈖 𓎡 𓋞𓈒𓏥 𓉐𓂋𓂻 𓅓 𓈋𓅱𓅱𓊌𓏥 𓎃𓏤𓏛𓏥 𓄤𓆑𓂋 𓏌𓏤 𓊹𓊹𓊹𓅆𓏥 𓅓 𓊨𓏏𓉐 𓋴𓈖𓏥
𓋴𓌉𓆓𓇳 ·𓆑 𓁷𓏤𓅆 𓎡 𓅓𓏌𓉐𓈖 𓇼𓄿𓅱𓏏𓉐𓅆
𓊃𓈖𓊃𓈖𓊡𓏥 𓎡 𓅓 𓋞𓈒𓏥
𓉐𓂋𓂻 𓎡 𓅓 𓐪𓏏𓐛𓈒𓏥
𓊏𓊪𓂡𓏛𓏤 𓅱𓏏 𓎡 𓏶𓏥 𓂋𓏤𓍬𓂻𓏏𓏏𓈉·𓊖 𓅓 𓊡𓏥𓏴𓂋𓏏𓏏𓈉·𓊖 𓏶𓏥 𓉗𓉻𓏏𓏏𓉐𓅆 𓅓 𓄫𓅱𓄣𓏤·𓄹𓄹𓄹
𓆇𓅱 𓈖 𓎡 𓆣𓂋𓅱𓀾𓅆 𓎡 𓅓 𓅃𓅆𓎡 𓅓 𓋞𓈒𓏥 𓅓 𓎃𓏤𓏛𓏥 𓎡 𓏌𓏤 𓉗𓏏𓉐𓋞𓈒𓏥 𓅓 𓂋𓏥𓏤 𓀻𓋴 𓅓 𓋹𓈖𓐍𓏛𓇾𓇾𓏏𓀗𓈇𓏤𓏥𓊖 𓂋 𓐞𓏤 𓊨·𓇳𓅆 𓅓 𓏏𓊪𓎛𓅱𓏏𓉐 𓍑𓄿𓏏𓉐
𓐍𓈖𓂧𓂻 𓅓 𓂾𓂾𓄹𓄹𓄹 𓁷𓏤 𓇋𓅭𓊃𓏏𓈇𓏤𓏥 𓅓 𓋆𓏏𓊖𓅆
𓈝𓅓𓂻 𓎡 𓁷𓏤 𓇾𓏤𓈇 𓅓 𓇋𓊪𓏭𓊒𓊨𓊨𓊨𓏥𓊖𓅆𓏥
𓌳𓂂𓂂 𓎡 𓇋𓏠𓈖𓅆 𓅓 𓈍𓂝𓏛 ·𓆑 𓎟𓏏
𓄤𓄿𓅓𓏭𓏛 𓅡𓅆 𓎡 𓎛𓈖𓂝 𓈖𓄿 𓋴𓋴𓈖𓄿𓀗𓅱𓅆𓅆𓏥
𓌳𓂂𓂂 𓎡 𓇋𓏠𓈖𓅆·𓇳𓅆 𓇓𓏏𓈖𓅆 𓊹𓊹𓊹𓅆𓏥 𓅓 𓎛𓃀𓎱𓇳 ·𓆑 𓄤𓆑𓂋𓏭𓏛 𓇹 𓏤𓏤 𓆷𓏏𓇳 𓇳 𓎆𓏥𓏥𓏥
𓎝𓎛𓏭𓏛 𓈖 𓎡 𓇋𓏠𓈖𓅆𓊒𓏏𓉐𓅆 𓈗𓈘𓈇 𓁷𓏤 𓊵𓏏𓊪·𓊌𓈗 𓇋𓅱 ·𓆑 𓅓𓏌𓉐𓈖 𓏏𓄿 𓇋𓆛𓈖𓏏𓏏𓈉·𓊖 𓇋𓅱 ·𓆑 𓁷𓏤 𓎝𓎛𓏭𓏛 𓈗𓈘𓈇 𓈖 𓇋𓏏𓆑𓅆 ·𓆑 𓅐𓏏𓆇𓅆 ·𓆑 𓁷𓏤 𓁶𓏤 𓇳 𓎆 𓎟𓅱𓏥
𓄚𓏛𓀗𓂡𓏛𓏤 𓅡𓅆 𓎡 𓎛𓈖𓂝 𓏞𓅱𓅱𓍼𓏛 𓇓𓏏𓈖 𓏞𓅱𓅱𓍼𓏛 𓄤𓆑𓂋 𓁷𓂋𓁶𓏤𓀀 𓇋𓏠𓈖𓅆𓊵𓏏𓊪𓅆
𓄥𓄿𓅓𓏭𓏛 𓅡𓅆 𓎡 𓎛𓈖𓂝 𓇍𓐛𓊵𓏏𓊪𓅆 𓇋𓅱 𓎡 𓅓𓏌𓉐𓈖 𓏏𓄿 𓇋𓆛𓈖𓏏𓏏𓈉𓊖 𓇋𓅱 𓄣𓏤𓄹𓄹𓄹 𓎡 𓇛𓅓𓏭𓏛𓅓𓏭𓏛
𓂜𓈖 𓅱𓇋𓇋𓏏𓏛 𓎡 𓇋𓅱 𓈏𓏏𓏤 �𓏏𓊖 𓇋𓅱 𓎡 𓏇𓇋 𓅭𓅆 𓏌𓉐𓈖 𓉐𓏤 𓈖 𓇋𓏏𓆑𓅆 ·𓆑
𓆇𓅱 𓎡 𓌸𓂋 𓎡 𓅓𓏌𓉐𓈖 𓋆𓏏𓊖𓅆
𓂞𓏏𓅱𓏥 𓈖 𓎡 𓏠𓈖𓐍𓏏𓀗𓍱𓏥 𓈖 𓊹𓊹𓊹𓅆𓏥 𓊹𓏏𓆇𓅆𓏥 𓏶𓅓𓏭𓅱𓏥 𓇋𓊪𓏭𓊒𓊨𓏥𓊖𓅆𓏥
𓊏𓊪𓂡𓏛𓏤 𓎡 𓎛𓃀𓋴𓍱 𓄤𓆑𓂋 𓅓𓂝𓏤 𓈖 𓇋𓏠𓈖𓅆·𓇳𓅆 𓂉 𓊒𓏏𓉐𓅆 ·𓆑 𓎛𓈖𓂝 𓏶𓅓 ·𓆑
𓇋𓅱 𓂋𓈖𓅆 𓎡 𓏠𓈖𓍖 𓅓𓏌𓉐𓈖 𓊹𓏤𓉗𓏏𓉐𓅆 𓈖𓏏𓏭 𓇋𓏠𓈖𓅆·𓇳𓅆 𓇓𓏏𓈖𓅆 𓊹𓊹𓊹𓅆𓏥 𓆓𓏏𓇾 𓇋𓅱 𓅭𓅆 𓎡 𓌸𓂋 𓎡 𓁷𓏤 𓊨𓏏𓉐 𓎡
𓊨·𓇳𓅆 𓊹𓏤𓇋𓏏𓆑𓅆 𓊹𓏤𓍛 𓈖 𓇋𓏠𓈖𓅆·𓇳𓅆 𓇓𓏏𓈖𓅆 𓊹𓊹𓊹𓅆𓏥 𓊹𓏤𓍛 𓈖 𓎰𓏏𓆇𓁗 𓁷𓂋𓄣𓏤 𓋆𓏏𓊖𓅆 [⯑] 𓎛𓏏𓂋𓆳𓀀 𓆄𓊤𓅱 𓆇𓏤 𓄑𓂋𓅆𓆇𓏤𓊨𓏏𓆇𓁗𓀀 𓆄𓊤𓅱 𓄟𓋴𓀗𓏛 𓈖 𓏏𓄿𓀗𓏭𓁷𓏤𓄹𓁐
𓌳𓂂𓂂 𓅡𓅆 𓎡 𓁷𓏤 𓆞𓐎𓅆 𓎡 𓆓𓏏𓇾 𓇋𓅱 𓎡 𓏴𓄙𓅓𓏭𓏛 𓂋𓈖𓊪𓆳𓏭𓏛 𓏇𓇋 �𓅆
𓈝𓅓𓏭𓂻 𓎡 𓅓 𓂾𓂾𓄹𓄹𓄹 𓎡 𓅓𓏌𓉐𓈖 𓄔𓏏𓊖𓅆
𓅱𓈙𓂧𓂡𓏛 𓎡 𓋴𓊪𓄦𓅆 𓁷𓏤 𓋴𓐍𓈖𓏌𓅱𓂘𓏤𓅆 ·𓆑
𓂝𓈎𓏭𓂻 𓎡 𓇋𓅱 𓅱𓅓𓆓𓏏𓊈𓏏𓈇𓏤𓏥 𓈖𓏏 𓆷𓆷𓏏𓉐
𓋴𓆑𓐍𓍼𓂻 𓈖 𓎡 𓇼𓄿𓅱𓆱𓏏𓏥 𓅓 𓌀𓅓𓋞𓈒𓏥
𓌳𓂂𓂂𓈖 𓎡 𓅡𓅆𓏥 𓏌𓏤 𓋞𓈒𓏥 𓌞𓋴𓏭𓂻 𓅓 𓌀𓅓𓋞𓈒𓏥
𓂝𓈎𓂻 𓎡 𓈖 𓏶𓅓𓏭𓅱𓏏 𓋴𓈖𓏥 𓇋𓅱 𓎡 𓅓 𓌡𓂝𓏤𓀗 𓂜𓈖 𓍙𓆑𓂡𓏛𓏤𓂝𓏤 𓆑
𓆇𓅱 𓈖 𓎡 𓉻𓏏𓀗𓍱 𓅓 𓊃𓅭𓄿𓅱·𓊖 𓅓 𓎃𓏤𓏛𓏥
𓅓𓂝𓎡𓏏𓏛𓏤𓏥 𓅱𓏏 𓎡 𓈖𓏏𓆇𓁗 𓅓 �𓅱𓏏·𓊖
𓇍𓇋𓏭𓂻 𓉐𓂋𓂻 𓅓 𓇓𓈖𓏏𓀗𓏏𓊖𓉐 𓎔𓈖𓏏𓀗𓏏𓉐 𓆇𓅱 𓏶𓏥 𓏴𓂝𓌕𓅨·𓊖 𓀸𓄿𓅱𓏭𓏛 𓎡
𓉔𓄿𓇋𓇋𓀁 𓈖 𓎡 𓉔𓄿𓇋𓇋𓀀 𓂋𓈖𓅆 𓎡 𓊨·𓇳𓅆 𓊹𓏤𓇋𓏏𓆑𓅆 𓎛𓏏𓂋𓆳𓀀 𓐙𓊤𓅱 𓆇𓏤 𓅃𓅆𓆇𓏤𓊨𓏏𓆇𓅆 𓄟𓋴𓀗𓏛 𓈖 𓏏𓄿𓀗𓏭𓁷𓏤𓀗𓄹𓁐 𓆄
𓇋𓂋 𓁷𓏤𓐟𓏤 𓇑𓇑𓈖𓈖 𓈞𓊃𓀉 𓊪𓅱 𓆇𓅱𓈖 𓇋𓈖𓊪𓅆 𓁷𓇯𓊃𓈙𓇾𓏴𓏛𓅆 𓌨𓂋 𓁶𓏤𓄹𓄹𓄹 𓈖 𓊹𓏤𓅆 𓊪𓈖 𓇋𓅱 𓂜𓈖 𓏏𓎡𓈖𓏭𓂻 𓌨𓂋𓎱𓀀 𓎟𓏏 𓂋 𓆑 𓂋 𓂝𓂋𓈎𓏭𓂻 𓁷𓇯𓊃𓈙𓇾𓏴𓏛𓅆 𓂓𓏤𓏏𓀗𓏛𓏥 𓎟𓏏 𓇋𓅓 ·𓆑 𓄋𓊪𓏏𓏴𓂋 𓊹𓏤𓋨𓅱𓀀 𓂝𓈎𓏭𓂻 𓅓 𓁶𓏤𓄹𓄹𓄹 𓌨𓂋𓂝𓏤 𓈖 𓁷𓇯𓊃𓈙𓇾𓏴𓏛𓅆
[⯑] 𓁶𓏤𓄹𓄹𓄹 𓆑 𓎛𓈖𓂝 𓂋𓈖𓏤 ·𓆑 𓎟𓏏 𓅓 𓌸𓂋𓎛𓏏𓏌 𓈖 𓋭𓊃𓂡𓏛𓏤𓁶𓏤𓄹𓄹𓄹 𓋭𓊃𓂡𓏛𓏤𓁷𓏤·𓄹𓄹𓄹
𓋷𓄿𓅱𓏏𓍱 𓅓 𓏠𓈖𓐍𓏏𓀗𓍱 𓈖𓏏𓏭 ·𓇳𓅆𓅃𓈀𓈀𓅆 𓅓 𓄔𓏏𓊖𓅆 𓏠𓈖𓆱𓀗𓍱 𓈖𓏏𓏭 𓇑𓃀𓏌𓏏𓆇𓁗 𓅓 𓇑𓃀𓏌𓏏𓀗·𓊖 𓂋𓂝𓏛 𓁷𓏤 𓏏𓉔𓈖𓏏𓀗𓁶𓏤𓄹𓄹𓄹 𓆑
𓏠𓈖𓐍𓏏𓀗𓍱 𓈖𓏏𓏭 𓉗𓏏𓉐𓁷𓂋𓏏𓆇𓁗 𓎟𓏏 𓉺𓏤𓈖𓏏𓀗𓊖 𓁷𓏤 𓁷𓏤𓄹𓄹𓄹 𓆑
𓏠𓈖𓐍𓏏𓀗𓍱 𓈖𓏏𓏭 𓇋𓅆 𓄋𓂋𓏤𓎛𓎛𓅱𓏭𓅆𓅆𓏥 𓁷𓏤 𓋹𓋹𓅱𓏭𓄔𓄔𓄹𓏥 ·𓆑
𓏠𓈖𓐍𓏏𓀗𓍱 𓈖𓏏𓏭 𓎟𓏏𓊵𓏏𓊪𓏏𓆇𓁗 𓁷𓏤 𓅓𓂝𓎡𓇉𓄿𓁶𓏤𓄹𓄹𓄹 𓆑
𓋴𓃀𓈖𓍱 𓎟𓏏 𓎛𓃀𓋴𓍱 𓎟𓏏 𓅓 𓁶𓏤𓄹𓄹𓄹 𓆑 𓅓 𓏠𓈖𓐍𓏏𓀗 𓇋𓏏𓊪𓈖
𓇋𓅱 𓎛𓎛𓏭𓂻 𓈖𓏏 𓐍𓏏𓏛𓏥 𓅓 𓈖𓏏 𓏏𓏏𓅱𓀾𓅆𓏥 𓅓 𓁷𓏤𓀗 ·𓈖 𓁷𓇯𓊃𓈙𓇾𓏴𓏛𓅆 𓇥𓂋𓈖𓏏𓏭 𓄤𓆑𓂋 𓌳𓂂𓂂 𓈖𓏏𓏭 𓅓 𓏞𓅱𓅱𓍼𓏥
𓁹 𓎡 𓌳𓂂𓂂 𓎡
𓏠𓈖𓐍𓀗𓍱 𓈖𓏏𓏭 𓌂𓐍𓏏𓆇𓁗 𓉻𓏏𓏛 𓌸𓂋 𓊪𓏏𓎛𓅆 𓆇𓅱 𓅓 𓏛𓏏𓏤𓍼𓏛 𓏤𓏤𓏏 𓂋 𓁶𓏤𓄹𓄹𓄹 𓆑
𓅯𓄿 𓄟𓋴𓇥𓂋𓄔𓄔·𓄹𓄹𓄹 𓏤𓏤 𓅓𓂝𓍑𓄿𓇋𓇋𓏏𓍱 𓏤𓏤𓏏 𓎟𓏏 𓂝𓂋𓈎𓇋𓇋𓏏𓍱 𓂋𓈖𓅆 𓋴𓈖𓏥
𓅯𓄿 𓈙𓂋𓇋𓇋𓂉·𓄹𓄹𓄹 𓏤𓏤 𓏛𓏏𓏤𓍱 𓏤𓏤𓏏 𓈖𓉔𓇋𓇋𓍱 𓂋𓈖𓈖𓀁 𓌡𓂝𓏤𓏏 𓋴𓏠𓈖𓍖𓍱 𓂋𓈖𓈖𓀁 𓌡𓏤𓏏
𓊪 𓇥𓂋𓅱𓅱·𓄹𓄹𓄹 𓏤𓏤 𓏛𓏏𓏤𓍱 𓏤𓏤 𓎛𓎛𓍘𓍘𓇓𓅱𓍱 𓂋𓈖𓈖𓀁 𓋴𓈖𓏥
𓏏𓄿 𓏏𓉔𓄿𓈖𓏏𓀗𓏏𓄹𓄹𓄹 𓏛𓏏𓏤𓍱 𓏤𓏤𓏤𓏤𓏏 𓅱𓃀𓈖𓇳𓅆𓏏𓍱 𓂋𓈖𓈖𓀁 𓋴𓈖𓏥
𓁷𓇯 𓁶𓏤𓄹𓄹𓄹 𓆑 𓏛𓏏𓏤𓍱 𓏤𓏤𓏏 𓎔𓏛 𓅱𓍑𓄿𓏏𓏭𓂂𓂂𓅆𓅆𓏥 𓂋𓈖𓈖𓀁 𓋴𓈖𓏥
𓏛𓏏𓏤𓍱 𓎆𓏤𓎆𓏤 𓁷𓏤 𓋀𓀗 𓋁𓀗 𓅓 𓁷𓏤 𓆑 𓎗𓏏𓃀𓅾 𓁷𓏤 𓋹𓋹𓅱𓏭𓄔𓄔𓄹𓄹𓄹𓏥 ·𓆑
𓅯𓄿 𓂋𓈖𓏤·𓄹𓄹𓄹 𓏛𓏏𓏤𓍱 𓏤𓏤𓏤𓏤𓏏 𓏤𓏤𓏏 𓈖𓏌𓉐𓈖 𓏤𓏤𓏏 𓈖𓈐𓂻
𓏏𓄿 𓅓𓂝𓃭𓏤𓍘·𓄹𓄹𓄹 𓅓𓂝𓍑𓄿𓇋𓍱𓏏 𓏤𓏤𓏏 𓀗𓐍𓏭𓇋𓇋𓀁𓏏 𓂋𓈖𓈖𓀁 𓋴𓈖𓏥
𓅯𓄿 𓅓𓈎𓎛𓅱𓏏𓄹𓄹𓄹 𓏛𓏏𓏤𓍱 𓉻𓏏𓏛 𓏤𓏤𓏤𓏤𓏏
𓇋𓂋 𓁷𓏤𓐟𓏤 𓇑𓇑𓈖𓈖 𓅱𓏏𓏭𓍱𓐍𓂋𓅱𓏏 𓇋𓅱 𓏠𓈖𓐍𓏏𓀗𓍊𓏛 𓅓 𓋴𓃀𓈖𓍱 𓇋𓅱 ·𓆑 𓆇𓅱 𓂭𓂭 𓈖 𓅱𓋴𓐍𓏏𓀗𓎺
𓏴𓂋𓎛𓅱𓏌 𓅓 𓏴𓄙𓅓𓏭𓏛 𓁷𓏤𓐟𓏤 𓈙𓏏𓅓𓀁 𓈖𓄿 𓇋𓈙𓂧𓀁𓀗𓄹𓄹𓄹𓏥 𓅓 𓁶𓏤𓄹𓄹𓄹 𓆑 𓅓 𓌸𓂋𓎛𓏏𓏌 𓇋𓎛𓏏𓏭�𓏛𓏌 𓌨𓂋𓄂𓏏𓏤
𓆓𓂧𓌃𓏤𓏥 𓅓𓆱𓐍𓂻 𓇑𓇑𓈖𓈖 𓀞 𓀻𓋴𓏏𓆇𓁗 𓉻𓏏𓏛 𓎟𓏏 𓋀𓏏𓈉𓅆 𓎛𓏌𓏏𓀗𓁗 𓋁𓃀𓏏𓈇𓏤𓏥
𓅓𓂝𓇋𓏏𓂻 𓂝𓈎𓏏𓂻 𓇋𓅱 𓋹𓋹𓅱𓏭𓄔𓄔𓄹𓄹𓄹𓏥 𓈖 𓊨·𓇳𓅆 𓊹𓏤𓇋𓏏𓆑𓅆 𓎛𓏏𓂋𓆳𓀀 𓆄𓊤𓅱 𓆇𓏤 𓄑𓂋𓅆𓆇𓏤𓊨𓏏𓆇𓅆𓀀 𓆄𓅱 𓄟𓋴𓀗𓏛 𓈖 𓏏𓄿𓀗𓏭𓁷𓏤𓀗𓄹𓁐
𓇋𓀁 𓉻𓏏𓏛 𓊗𓏤𓏤 𓇋𓀁 𓊹𓏤𓏏𓂋𓆳𓅆𓏏 𓊗𓏤𓏤 𓇋𓀁 𓏴𓂋𓅆𓏏 𓊗𓏤𓏤 𓇋𓀁 𓎟𓏏 𓋀𓏏𓏏𓈉𓅆 𓎛𓏌𓏏𓀗𓁗 𓋁𓃀𓏏𓈇𓏤𓏥 𓎛𓏌𓏏𓀗𓁗 𓋁𓃀𓏏𓈇𓏤𓏥
𓅓𓂝𓇋𓏏𓂻 𓊃𓈖𓊃𓈖𓊡𓏥𓏏 𓅓 𓁶𓏤𓀗𓄹𓄹𓄹 𓈖 𓊨·𓇳𓅆 [⯑] 𓎛𓏏𓂋𓆳𓀀 𓆄𓊤𓅱 𓆇𓏤 𓄑𓂋𓅆𓆇𓏤𓊨𓏏𓆇𓅆𓀀 𓆄𓊤 𓄟𓋴𓀗𓏛 𓈖 𓏏𓄿𓀗𓏭𓁷𓏤𓀗𓄹𓁐 𓅓𓏌𓉐𓈖 𓇼𓄿𓅱𓏏𓉐𓅆
𓂞 𓏏 𓌳𓂂𓂂 ·𓆑 𓅓 𓁹𓏏𓏤𓄹𓄹𓄹 𓆑 𓄔𓅓𓏭𓏛 ·𓆑 𓅓 𓋹𓋹𓅱𓏭𓄔𓄔𓄹𓄹𓄹𓏥 ·𓆑 𓋴𓋴𓈖𓏭𓂉 ·𓆑 𓅓 𓂉𓄹𓄹𓄹 𓆑 𓌃𓏤𓏥 ·𓆑 𓅓 𓂋𓈖𓏤𓄹𓄹𓄹 𓆑 𓅱𓆓𓂝𓐣 ·𓆑 𓅓 𓄓𓏏𓏤𓄹𓄹𓄹 𓆑 𓅓𓏌𓉐𓈖 𓇼𓄿𓅱𓏏𓉐𓅆
𓊏𓊪𓂡𓏛𓏤𓅱𓏏 𓊤𓅱𓀁 ·𓆑 𓅓 𓅱𓋴𓐍𓏏𓀗𓎺𓏏𓉐 𓆄𓆄𓏏𓏛𓅆𓏥
𓅓𓂝 𓆄𓊤𓅱𓀁 ·𓆑 𓅓 𓅱𓋴𓐍𓏏𓀗𓎺𓏏𓉐 𓆇𓃀𓅱𓅆 𓅓𓂺𓏛 𓊹𓏤𓅆 𓉻𓂝𓏛 𓎟𓏏 𓋀𓏏𓈉𓅆
𓉔𓄿𓇋𓇋𓀁 𓊨·𓇳𓅆 𓊹𓏤𓇋𓏏𓆑𓅆 𓎛𓏏𓂋𓆳𓀀 𓆄𓊤𓀗 𓆇𓏤 𓄑𓂋𓅆𓆇𓏤𓊨𓏏𓆇𓁗 𓆄𓊤 𓄟𓋴𓀗𓏛 𓈖 𓏏𓄿𓀗𓏭𓁷𓏤𓀗𓄹𓁐
𓇍𓇋𓏭𓂻 𓈖 𓎡 𓌸𓂋𓎛𓏏𓏌 𓇋𓎛𓏏𓏭�𓏛
𓌥𓃀𓂡𓏛𓏤 𓋴 𓂋𓈖𓏤·𓄹𓄹𓄹 𓎡 𓅓 𓋹𓈖𓐍𓏛 𓁹𓏏𓏤𓄹𓄹𓄹 𓎡
𓌳𓂂𓂂 𓅓 𓇼𓄿𓅱𓏏𓉐𓅆 𓏇𓇋 𓌳𓂂𓂂 ·𓇳𓅆 𓅓 𓏏𓇯𓅆
[⯑] 𓋴 𓋹𓋹𓅱𓏭𓄔𓄔𓄹𓄹𓄹𓏥 𓎡 𓇋𓅱 𓄔𓅓𓏭𓏛 𓌸𓂋 𓎡 𓏇𓇋 𓄔𓅓𓏭𓏛 𓆄𓅱𓅆 𓌸𓂋𓅱𓏭𓀁 ·𓆑 𓅓 𓄔𓏏𓊖𓅆
𓂞𓏏 𓈖 𓎡 𓆑𓈖𓏏𓏭𓂉𓄹𓄹𓄹 𓎡 𓂋 𓋴𓋴𓈖𓏭𓂉 𓐏𓈖𓈖𓎱𓇳 𓏇𓇋 𓊃𓈖𓊃𓈖𓊡𓏥 𓆇𓃀𓅱𓅆 𓐍𓈖𓈖𓌰𓅓𓂉𓐏𓈖𓈖 𓄤𓆑𓂋𓏭𓏛 𓂋 𓈙𓂋𓇋𓅱𓏏𓏭𓂉𓀗𓄹𓄹𓄹 𓎡
𓂞𓏏 𓋴 𓈖 𓎡 𓂋𓏤𓄹𓄹𓄹 𓎡 𓌥𓃀𓅱𓂡𓏛𓏤 𓅓 𓋴𓌫𓅓𓏭𓂻 𓋴 𓏇𓇋 𓂋𓈖𓏤 𓈖 𓇋𓅆 𓁷𓏤 𓅱𓆓𓂝𓐣 𓆄𓏏𓆇𓅆
𓂞𓏏 𓋴 𓈖 𓎡 𓆄𓏏𓆇𓅆 𓅓𓏌𓉐𓈖 𓄔𓏏𓊖𓅆 𓉔𓄿𓇋𓇋𓀁 𓉔𓈖𓀊 𓅓 𓉗𓏏𓉐𓃀𓈖𓃀𓈖𓏏𓉐𓅆
𓌃𓏤𓏥 𓎡 𓅓 𓂋𓏤𓄹𓄹𓄹 𓎡 𓅓𓏌𓉐𓈖 𓊃𓅭𓄿𓅱𓏏𓏭·𓊖
𓇍𓇋𓏭𓂻 𓈖 𓎡 𓊨·𓇳𓅆 𓅓 𓊃𓅭𓄿𓅱𓏏𓏭·𓊖 𓂋𓏤𓄹𓄹𓄹 𓎡 𓂋𓏤𓄹𓄹𓄹 𓄋𓈐𓅆 𓅓 𓈋𓅆𓏏𓉐 𓋀𓏏𓏏𓈉𓅆 𓊨·𓇳𓅆 𓁷𓏤 𓌃𓏤𓏥 𓈖 𓅭𓅆 ·𓆑 𓄑𓂋𓅆
𓂞𓏏 𓋴 𓈖 𓎡 𓁹𓏏𓏤𓄹𓄹𓄹 𓎡 𓅓𓏌𓉐𓈖 𓊽𓊽𓏏𓅱𓊖𓅆 𓋁𓃀𓏏𓈉·𓊖 𓋭𓊃𓂡𓏛𓏤 𓁶𓏤𓄹𓄹𓄹 𓏌𓏤 𓂉𓋀𓏏𓏏𓈉𓅆
𓂻𓅱 𓈖 𓎡 𓊨·𓇳𓅆 𓅓𓏌𓉐𓈖 𓊽𓊽𓏏𓅱𓊖
𓄔𓅓𓏭𓏛 ·𓆑 𓆓𓂧𓏛𓏥 𓎡 𓅓 𓋁𓃀𓏏𓈉·𓊖
𓂞𓏏 𓆑 𓈖 𓎡 𓃂𓈗𓏏𓉐 𓄤𓆑𓂋𓏏𓏛𓏏𓉐 𓋴𓂧𓅱𓐍𓐏𓈙 𓄤𓆑𓂋 𓅓𓏌𓉐𓈖 𓊽𓊽𓏏𓅱𓊖𓅆 𓈎𓂋𓇋𓋴𓍱𓂡𓏛𓏤 𓄤𓆑𓂋𓏏𓏛 𓅓𓏌𓉐𓈖 𓋁𓃀𓏏𓈉·𓊖
𓎛𓎛𓏭𓂻𓅱𓏏 𓇋𓇩𓋴𓆰𓉐 𓎡
𓌥𓃀𓅱𓏭𓏛𓍱 𓊢𓂝𓏏𓉐𓅆 𓎡 𓅓 𓂋𓏤𓍬𓂻𓏏𓏏𓈉·𓊖 𓅓 𓊡𓏥𓏴𓂋𓏏𓏏𓈉·𓊖
𓉐𓂋𓂻 𓎡 𓎛𓈖𓂝 𓇶𓐍𓅱 𓀻𓋴𓅆𓏥 𓅓 𓎱𓇳 𓅱𓎼𓄿𓎱𓇳
𓈖𓉔𓇋𓋴𓀞𓅱𓏏 𓂋𓈖𓅆 𓎡 𓅓𓏌𓉐𓈖 𓇉𓄿𓊪𓅱𓍱 𓎟𓅆·𓊖 𓊃
𓏶𓅓𓀁 𓎡 𓋴𓇋𓅱𓈗𓀁 𓎡 𓅓𓏌𓉐𓈖 𓇽𓄿𓅱𓏏𓉐𓅆 𓂦𓂋𓏭𓏏𓏏𓈉·𓊖
𓊏𓊪𓂡𓏛𓏤 𓎡 𓈎𓃀𓎛𓅱𓈗 𓅓 𓂝𓏤 𓈖 𓇋𓏠𓈖𓅆𓊒𓏏𓉐𓅆 𓁷𓏤 𓁶𓏤 𓇳 𓎆 𓎟𓅱𓏥
𓊏𓊪𓂡𓏛𓏤 𓈖 𓎡 𓋹𓏶𓅓𓆰𓏥 𓅓𓏌𓉐𓈖 𓅱𓅱𓈇𓏤 𓊪𓎼𓄿𓄑𓃂𓏥𓊖 [⯑] 𓈎𓃀𓇋𓇋𓆰𓏥 𓅓 𓉗𓏏𓉐𓆓𓆑𓄿𓅱𓌙𓅯𓏛·𓊖
𓐍𓈖𓂧𓂻 𓎡 𓅓 [⯑] 𓎡 𓇋𓅱 𓂝𓂋𓈎𓍼𓂻𓁨𓅆𓏥𓊖
𓌳𓂂𓂂 𓎡 𓊨·𓇳𓅆 𓅓 𓊨𓏏𓉐𓏴𓂋𓅆𓏏
𓊏𓊪𓂡𓏛𓏤 𓎡 𓏠𓈖𓐍𓏏𓀗𓍱 𓀻𓋴𓅆 𓅓 𓉐𓏤 ·𓇳𓅆 𓋷𓄿𓅱𓏏𓍱 𓇋𓏏𓏇𓇋𓇋𓏏𓍱 𓅓 𓂋𓏥𓏤𓉐𓏤𓏥𓊖
𓇍𓇋𓏭𓂻 𓈖 𓎡 𓇅𓇋𓇋𓏏𓆇𓁗 𓅓 𓂝𓂋𓂝𓆇𓆗 𓋹𓈖𓐍𓏛𓏏𓅆 𓂋 𓏴𓂋𓎛𓅱𓏌 𓁶𓏤𓄹𓄹𓄹 𓎡 𓅓 𓈖𓃀𓏏𓇋𓏏𓊮 𓋴𓈖𓏥
𓈍𓂝𓏛 𓋴 𓁷𓏤 𓁶𓏤𓄹𓄹𓄹 𓎡 𓅓 𓋁𓃀𓏏𓈇𓏤𓏥
𓅱𓃀𓈖𓇳𓅆 𓋴 𓁷𓏤 𓏏𓉔𓈖𓄿𓏏𓄹𓄹𓄹 𓎡 𓅓 𓋀𓏏𓈇𓏤𓏥
𓂜𓈖 𓆄𓅱𓊡 𓈍𓂝𓏛 𓋴𓈖𓏥 𓁷𓏤 𓁶𓏤𓄹𓄹𓄹 𓎡 𓅓 𓈖𓍇𓏌𓅱·𓇳 𓎟𓅱𓏥 𓏇𓇋 𓆇𓅱 𓋴𓈖𓏥 𓈖 𓇋𓏏𓆑𓅆 𓋴 ·𓇳𓅆
𓏴𓂋 𓋴𓈖𓂧𓏏𓀗𓀁 𓎡 𓇋𓅓 𓋴𓈖𓏥 𓅓𓅓𓂝 𓇶𓐍𓅱
𓆣𓂋𓏛 𓈖𓂋𓇋𓅱𓀁 𓎡 𓅓𓅓𓂝 𓅡𓅆𓏥 𓇋𓈎𓂋𓏏𓏛𓅆𓏥
𓊏𓊪𓂡𓏛𓏤 𓁶𓏤𓄹𓄹𓄹 𓎡 𓈍𓂝𓏛 𓋴𓈖𓏥 𓏏𓉔𓄿𓈖𓏏𓀗𓁶𓏤𓄹𓄹𓄹 𓎡 𓊨𓏏𓉐 𓋴𓈖𓏥 𓇋𓅱 𓏠𓈖𓍖 𓅓 𓁶𓏤𓄹𓄹𓄹 𓎡 𓏇𓇋 ·𓇳𓅆
𓂜𓈖 𓁷𓂋𓅱𓈐𓂻 𓋴𓈖𓏥 𓂋 𓎡 𓆓𓏏𓇾
𓇍𓇋𓏭𓂻 𓈖 𓎡 𓊗𓏤𓏤 𓊨·𓇳𓅆 𓏤𓊹𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱 𓆇𓏤 𓄑𓂋𓅆𓆇𓏤𓊨𓏏𓆇𓅆 𓄟𓋴𓀗𓏛 𓈖 𓏏𓄿𓀗𓏭𓁷𓏤𓀗𓄹𓁐
𓇍𓇋𓏭𓂻 𓈖 𓎡 [⯑] 𓌨𓂋 𓁷𓏤𓀗𓄹𓄹𓄹 𓄤𓆑𓂋 𓎟𓏏 𓉺𓈖𓏏𓊖 𓂉 𓆊��𓏏𓊖
𓋴𓄤𓆑𓂋𓏭𓏛 𓋴 𓁷𓏤𓅆 𓎡 𓅓𓅓𓂝 𓊹𓊹𓊹𓅆𓏥
𓋴𓉻𓂝𓏛 𓋴 𓏠𓈖𓏏𓏭𓄹𓄹𓄹𓄹𓄹𓄹𓏥 𓎡 𓅓𓅓𓂝 𓏤𓊹𓏏𓆇𓅆𓏥
𓊃𓈙𓏴𓂻 𓋴 𓁹𓏏𓏤𓄹𓄹𓄹 𓎡 𓅓 𓌳𓂂𓂂 𓇳𓏤𓎟
𓋴𓉻𓂝𓏛 𓋴 𓊨𓏏𓉐 𓎡 𓅓𓏌𓉐𓈖 𓋀𓏏𓏏𓈉𓅆
𓂞𓏏 𓋴 𓆄𓅱𓀁 𓎡 𓂋 𓐍𓏏𓆑𓌫𓏥 𓎡
𓅱𓋴𓏏𓈖𓂾𓄹𓂻 𓋴 𓂾𓂾𓄹𓄹𓄹 𓎡 𓅓𓏌𓉐𓈖 𓏏𓄿 𓇋𓆛𓈖𓏏𓏏𓈉·𓊖 𓇋 𓋴 𓅓 𓉗𓏏𓉐𓁷𓂋𓏏𓆇𓁗 𓎛𓏌𓏏𓆇𓁗 𓋀𓏏𓏏𓈉𓅆
𓇍𓇋𓏭𓂻 𓈖 𓎡 𓇋𓅆 𓄋𓂋𓏤𓎛𓎛𓅱𓅆𓅆𓏥 𓋴𓊵𓏏𓊪𓏭𓏛 𓊹𓊹𓊹𓅆𓏥
𓆇𓅱 ·𓆑 𓄔𓅓𓏭𓏛 𓎡 𓅓 𓏞𓅱𓅱𓍼𓏛 𓅓 𓊃𓈖𓊃𓈖𓊡𓏥 𓁶𓏤𓂋𓏥𓏤 𓈖 𓉐𓏤𓏛𓏏𓏤𓍼𓏥 𓄤𓆑𓂋 𓅓𓏌𓉐𓈖 𓋀𓏏𓏏𓈉𓅆
𓄔𓅓𓏭𓏛 𓎡 𓌃𓏤𓏥 𓈖 𓏤𓊹𓅆 𓉻𓂝𓏛
𓂋𓂝𓏛𓅱𓏏 𓈖 𓎡 𓊨𓏏𓉐 𓅓𓏌𓉐𓈖 𓉗𓏏𓉐𓀗𓇋𓅆𓏏𓉐
𓊃𓈖𓊃𓈖𓊡𓏥 𓅱𓏏 𓎡 𓄋𓂋𓏤𓎛𓎛𓅱𓏭𓅆𓅆𓏥 𓅓 𓎛𓂓𓏤𓄿𓅱𓀁 [⯑]
𓇍𓇋𓏭𓂻 𓈖 𓎡 𓎟𓏏𓊵𓏏𓊪𓏏𓆇𓁗𓊖 𓅓𓏌𓉐𓈖 𓋀𓏏𓏏𓈉𓅆
𓊏𓊪𓂡𓏛𓏤 𓋴 𓂝𓂝𓏤𓅱𓏭𓏥 𓎡 𓋴𓏠𓈖𓍖 𓋴 𓂾𓂾·𓄹𓄹𓄹 𓎡
𓂞𓏏 𓋴 𓋴𓈖𓂧𓏏𓀗𓀁 𓎡 𓅓 𓌳𓂂𓂂 [⯑] 𓎡
𓅓𓂝𓎡𓏏𓏛𓏤𓏥 𓋴 𓅱𓏏 𓎡 𓅓𓏌𓉐𓈖 𓄔𓏏𓊖𓅆
𓋴𓉻𓂝𓏛 𓋴 𓅱𓏏 𓎡 𓅓𓏌𓉐𓈖 𓉐𓏤 𓎟𓏏𓊵𓏏𓊪𓏏𓆇𓁗·𓊖
𓂞𓏏 𓋴 𓌳𓂂𓂂 𓂋𓈖𓅆 𓎡 𓅓𓏌𓉐𓈖 𓇼𓄿𓅱𓏏𓉐𓅆 𓏇𓇋 𓊨·𓇳𓅆 𓅓 𓉗𓏏𓉐𓀗𓇋𓅆𓏏𓉐
𓇍𓇋𓏭𓂻 𓈖 𓎡 𓇋𓏠𓈖𓅆·𓇳𓅆 𓇓𓏏𓈖 [⯑] 𓅓𓏌𓉐𓈖 𓋆𓏏𓊖𓅆 𓊪𓏏𓎛𓅆 𓅓 𓏏𓊪𓎛𓅱𓏏𓉐 𓍑𓄿·𓏴𓏏𓉐
𓌥𓃀𓅱𓏭𓏛𓅱𓏏 𓄔𓅓𓏭𓏛 𓎡 𓄤𓆑𓂋𓏭𓏛 𓅓 𓂋𓏥𓏤 𓏌𓏤 𓇼𓄿𓅱𓏏𓉐𓅆
𓊃𓈖𓊃𓈖𓊡𓏥 𓎡 𓁷𓏤 𓋁𓃀𓏏𓈇𓏤𓏥 𓋀𓏏𓈇𓏤𓏥
𓊏𓊪𓂡𓏛𓏤 𓎡 𓈎𓃀𓎛𓅱𓈗 𓅓 [⯑] 𓂋 𓐞𓏤 𓇋𓏏𓆑𓅆 𓎡 𓅓 𓈏𓏏𓏤 �𓊾𓏏𓊖
𓏶𓅓𓀁 𓎡 𓋴𓇋𓅱𓀁 𓎡 𓈗 [⯑] 𓊅𓌉𓏏𓊖 𓂋 𓐞𓏤 𓊨·𓇳𓅆𓊃𓎡𓂋𓅆 𓅓 𓎱𓇳𓊃𓎡𓂋𓅆 𓅓𓏌𓉐𓈖 𓏏𓊪𓎛𓅱𓏏𓉐 𓍑𓄿·𓏴𓏏𓉐
𓊃𓈖𓊃𓈖𓊡𓏥 𓎡 𓅓 𓊡𓏥 𓅓 𓋹𓈖𓐍·𓏛 𓅓𓏌𓉐𓈖 [⯑] 𓎔𓏛𓎛𓏏𓊡𓏥 𓇛𓅓𓏏𓏛 𓅓 𓇋𓐛𓎛𓅱𓏏𓉐 𓂋 𓐞𓏤 𓂋𓏥𓏤 𓏌𓏤 𓇼𓄿𓅱𓏏𓉐
𓉐𓂋𓂻 𓎡 𓇋𓅓 𓋴𓈖𓏥
𓂜𓈖 𓂝𓈖𓏏𓂽𓅱𓏏 𓂻𓏏𓏤𓏥 𓎡 𓉐𓂋𓂻 𓅓 𓂋𓏥𓏤 𓏤𓏤𓏤𓏤𓏤𓏤𓏤
𓂜𓈖 𓍲𓃭𓏤𓂝𓏤𓂽 𓎡𓅱𓏏 𓎡 𓅓 𓂋𓏥𓏤 𓏥𓏥𓏥 𓇋𓅱 𓎡 𓅓 [⯑] 𓈖𓏏𓏭 𓅓 𓆄𓊤𓅱𓀁 𓇋𓅱 𓎡 𓅓 𓇼𓄿𓅱𓏏𓉐𓅆 𓈖𓏏𓏭 𓂝𓈎𓏭𓂻 𓉐𓂋𓂻
𓇍𓇋𓏭𓂻 𓈖 𓎡 𓇋𓅆 𓄋𓂋𓏤𓎛𓎛𓅱𓏭𓅆𓅆𓏥 𓋴𓊵𓏏𓊪𓏭𓏛 𓊹𓊹𓊹𓅆𓏥 𓅓𓏌𓉐𓈖 𓃹𓈖𓏌𓏏·𓊖 𓏤𓊹𓅆 𓉻𓂝𓏛 𓅓 𓉗𓏏𓉐 𓇋𓃀𓏏𓏭�𓏏𓊖
𓂞𓏏 𓆑 𓈖 𓎡 𓏠𓈖𓐍𓏏𓀗𓍱 𓅓 𓉗𓏏𓉐 𓍱𓊃𓂋𓏏𓀗·𓊖 𓊪𓎼𓄿𓃂 𓄤𓆑𓂋𓏏𓏛 𓅓 𓉗𓏏𓉐 [⯑]
�𓂧𓀁 𓆑 𓈖 𓎡 𓏞𓅱𓅱𓍼𓏛
𓊪𓎼𓄿𓃂 𓆑 𓈖 𓎡 𓏛𓏏𓏤𓍼𓏛𓏥
𓂞𓏏 𓆑 𓈖 𓎡 𓉐𓂋𓂻 𓅓 𓇳𓏤 𓊃𓈖𓊃𓈖𓊡𓏥 𓅓 �·𓇳
𓉐𓂋𓂻 𓎡 𓁷𓏤 𓇾𓏤𓈇 𓅓 𓈖𓍇𓏌𓅱·𓇳 𓎟𓅱𓏥
𓅓𓂝𓎡𓏏𓏛𓏤𓏥 ·𓆑 𓅱𓏏 𓎡 𓅓𓏌𓉐𓈖 𓉐𓋹·𓉐
𓂷𓂝 𓈖 𓎡 𓄡𓎡𓂋𓀗𓈒𓏥 𓅓𓉐𓏌𓈖 𓉐𓏤 𓊃𓈖𓊃𓈖𓊡𓏥
𓅱𓃀𓈖𓇳𓅆 𓎡 𓅓 𓉗𓏏𓉐
𓄤𓆑𓂋 𓁷𓏤𓅆 𓎡 𓇋𓅱 𓎡 𓅓 𓏏𓏏𓅱𓀾𓅆 𓄤𓆑𓂋 𓊃𓂝𓎛𓅱𓋨 𓀻𓋴𓅆 𓄤𓆑𓂋 𓅓𓏌𓉐𓈖 𓊪𓃹𓈖𓏏𓏏𓈉·𓊖
𓇍𓇋𓏭𓂻 𓈖 𓎡 𓊗𓏤𓏤 𓊨·𓇳𓅆 𓏤𓊹𓇋𓏏𓆑𓅆 𓎛𓏏𓂋𓆳𓀀 𓆄𓊤𓅱 𓆇𓏤 𓄑𓂋𓅆𓆇𓏤𓊨𓏏𓆇𓅆𓀀 𓆄 𓄟𓋴𓀗𓏛 𓈖 𓏏𓄿𓀗𓏭𓁷𓏤𓀗𓄹𓁐
𓇍𓇋𓏭𓂻 𓈖 𓎡 𓅃𓅆𓆇𓏤𓊨𓏏𓆇𓁗 𓋴𓏏𓅓𓀀 𓇋𓏏𓆑𓅆 ·𓆑 𓊨𓀗·𓇳𓅆
𓄋𓊪𓏏𓏴 𓆑 𓈖 𓎡 𓂋𓈖𓏤·𓄹𓄹𓄹 𓎡 𓅓 𓄋𓂋𓏤𓍼𓏛 𓈖𓏏𓏭 𓅓 𓏛𓏏𓏤 𓎟𓏏 𓈖𓏏 𓃀𓇋𓄿𓈎𓈒𓏥 𓄋𓊪𓏏𓏴𓈖 𓆑 𓂋𓈖𓏤 𓇋𓏏𓆑𓅆 ·𓆑 𓊨·𓇳𓅆 𓇋𓅓 𓋴
𓊸𓈒𓏥 ·𓆑 𓅱𓏏 𓎡 𓅓 𓊸𓈒𓏥 𓁷𓏤 𓏴𓏏𓊮
𓋴𓃂𓈗 ·𓆑 𓅱𓏏 𓎡 𓅓 𓈗𓈘𓈇 𓂋𓈖𓊪𓀔
𓏎 𓆑 𓈖 𓎡 𓏠𓈖𓐍𓏏𓀗𓍱 𓅓 𓉐𓏤𓇓𓏏𓈖𓅆 𓋷𓄿𓅱𓏏𓍱 𓇋𓏏𓏇𓇋𓇋𓍱 𓅓 𓇓𓏏𓈖𓅆𓀔𓈖𓈖𓊖
𓃹𓈖𓐍𓍼 𓆑 𓈖 𓎡 𓊪𓎼𓄿𓃂𓍱 𓅓𓏌𓉐𓈖 𓇋𓆛𓈖𓏏𓏏𓈉·𓊖 𓍘𓎛𓈖𓈒𓏥
𓂞𓏏 𓆑 𓈖 𓎡 𓊃𓈙𓇾𓏴𓏛𓍱 𓅓𓏌𓉐𓈖 𓆎𓊾𓅓𓃒·𓊖 𓍱𓇋𓇋𓍱 𓇋𓏏𓏇𓇋𓇋𓍱 𓅓 𓉐𓏤 𓅃𓅆𓌸𓂂𓂂𓅆·𓊖
𓆇𓅱 ·𓆑 𓈖 𓎡 𓋴𓏏𓅓𓀀 𓅓𓏌𓉐𓈖 𓊅𓌉𓏏𓊖
𓏤𓊹𓏏𓂋𓆳𓏭𓏛 ·𓆑 𓅡𓅆 𓎡 𓅓𓏌𓉐𓈖 𓋁𓃀𓏏𓈉·𓊖
𓋴𓍯𓈙𓀢 ·𓆑 𓈖 𓂓𓏤𓅆 𓎡 𓅓𓏌𓉐𓈖 𓎛𓃀𓈖𓏌𓅱·𓊖
𓋴𓐍𓂋𓀗𓀒 ·𓆑 𓐍𓏏𓆑𓌫𓏥 𓎡 𓅓 [⯑]
𓈖𓉔𓏏𓆭𓏥 ·𓆑 𓅓𓂝𓎡𓏏𓏛𓏤𓏥 𓎡 𓅓𓏌𓉐𓈖 𓅓𓂝𓐍𓈖𓏏𓉐·𓊖
𓋴𓂝𓈎𓏭𓂻 ·𓆑 𓇋𓅱 𓉗𓏏𓉐𓀗𓇋𓅆𓏏𓉐
𓋴𓍯𓄿𓈙𓀢 𓆑 𓅡𓅆 𓎡 𓅓 𓈘𓈇𓏤𓈘𓈇𓈘𓈇𓊖
𓏤𓊹𓏏𓂋𓆳𓏭𓏛 𓆑 𓆞𓐎𓅆 𓎡 𓅓 𓆱𓐍𓂻� 𓊃𓊾𓅆𓊖
𓂞𓏏 𓆑 𓈖 𓎡 𓋴𓃀𓈖𓆰𓏥 𓅓𓏌𓉐𓈖 𓊪𓏤𓊖 𓂧𓊪𓄓𓄹𓄹𓄹𓊖 𓌳𓄿𓎛𓅱𓆰 𓆄𓊤𓅱𓀁 𓅓 𓋁𓃀𓏏𓈉𓊖
𓇍𓇋𓏭𓂻 𓈖 𓎡 𓊗𓏤𓏤 𓊨𓇳𓅆 𓏤𓊹𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱 𓆇𓏤 𓄑𓂋𓅆𓆇𓏤𓊨𓏏𓆇𓅆𓀀 𓆄𓌃𓅱 𓄟𓋴𓀗 𓈖 𓏏𓄿𓏭𓁷𓏤𓁐
𓇍𓇋𓏭𓂻 𓈖 𓎡 𓌂𓐍𓏏𓆇𓁗 𓉻𓏏𓏛 𓌸𓂋 𓊪𓏏𓎛𓅆
𓏎 𓋴 𓈖 𓎡 𓎛𓃀𓋴𓍱 𓅓𓏌𓉐𓈖 𓃛𓂝𓈗𓏏𓉐 𓏠𓈖𓐍𓏏𓀗𓍱 𓀻𓋴𓅆 𓈖𓏏𓏭 𓎟𓏏 𓂝𓂋𓂝𓏏𓆇𓆗
𓂞𓏏 𓋴 𓈖 𓎡 𓏛𓏏𓏤𓍱 𓋴
𓎛𓃀𓋴𓍱 𓋴 𓁶𓏤𓄹𓄹𓄹 𓎡 𓊪𓇋𓇋𓃭𓏤𓍱 𓊃𓈙𓇾𓏴𓏛𓍱 𓇋𓅱 𓏏𓉔𓈖𓏏𓀗𓁶𓏤𓄹𓄹𓄹 𓎡
𓃹𓈖𓐍𓍼𓏛 𓋴 𓁷𓏤𓄹𓄹𓄹 𓎡 𓅓 𓏠𓈖𓐍𓏏𓀗𓍱 𓏴𓂋𓅆𓏏
𓌂𓅓𓂡𓏛𓏤 𓋴 𓍯𓄿𓅱𓅱𓈐𓂻 𓇋𓅓𓏛 𓎡
𓅱𓂧𓏴𓂡𓏛𓏤 𓋴 𓉔𓉔𓊮 𓈖 𓏴𓏏𓊮 𓇋𓅱 𓂋𓈎𓇋𓇋𓌫𓏥 𓎡
𓍑𓄿𓆑𓊮 𓋴 𓆞𓐎𓅆 𓈖 𓋴𓃀𓇋𓅱𓌙𓌫𓏥 𓎡
𓂞𓏏 𓋴 𓈖 𓎡 𓈝𓅓𓏭𓂻 𓅓𓏌𓉐𓈖 𓊅𓌉𓏏𓊖 𓁶𓏤𓂾𓏛𓏥 𓄤𓆑𓂋 𓅓 𓉐𓏤 𓊪𓏏𓎛𓅆
𓊪𓊃𓇋𓋴𓊮 𓋴 𓄣𓏤𓄹𓄹𓄹𓏥 𓏌𓏤 𓆞𓎡𓄣𓏤𓌫𓏥
𓅱𓂧𓏴𓍱 𓋴 𓈐𓏏𓏤 𓂋 𓐍𓏏𓆑𓌫𓏥 𓎡
𓇍𓇋𓏭𓂻 𓈖 𓎡 𓊗𓏤𓏤 𓊨𓇳𓅆 𓏤𓊹𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱 𓆇𓏤 𓄑𓂋𓅆𓆇𓏤𓊨𓏏𓆇𓅆𓀀 𓆄𓊤 𓄟𓋴 𓈖 𓏏𓄿𓏭𓁷𓏤𓁐
𓇍𓇋𓏭𓂻 𓊹𓊹𓊹𓅆𓏥 𓅓 𓇏𓏏𓈇𓏤𓏥 𓎛𓂝𓂝𓀠·𓊖 𓁷𓏤 𓂋𓂝𓏛 𓆑𓂧𓈗𓏏 𓋴𓈖𓏥 𓂋 𓁶𓏤 𓂋𓂋𓏤𓄹𓄹𓄹 𓎡
𓇍𓇋𓏭𓂻 𓈖 𓎡 𓇅𓇋𓇋𓏏𓆇𓁗 𓅓𓏌𓉐𓈖 𓇋𓐛𓂃𓂃𓏏𓊖 𓁹 𓇳𓅆 𓅓 𓇏𓏏𓈇𓏤𓏥
𓏎 𓋴 𓈖 𓎡 𓋹𓏶𓅓𓆰𓏥 𓉐𓂋𓂻 𓅓 𓇳𓅆 𓊃𓈖𓏌𓅱𓏏𓇯𓆰𓏥 𓉐𓂋𓂻 𓅓 𓏤𓊹𓅆 𓉻𓂝𓏛
𓂝𓈎𓏭𓂻 𓋴𓈖𓏥 𓂋 𓎡 𓋴𓅱𓍑𓄿𓏭𓏛 𓋴𓈖𓏥 𓎛𓂝𓏤𓄹𓄹𓄹𓏥 𓎡
𓂋𓂧𓌗𓆰𓏥 𓏌𓏤 𓊹𓊹𓊹𓅆𓏥 𓅓 𓁶𓏤𓄹𓄹𓄹 𓎡
𓂝𓈎𓏭𓂻 𓎃𓏤𓏛𓏥 𓎟𓅱𓏥 𓈖 𓋹𓈖𓐍𓏛 𓂋 𓎡
𓏶𓅓𓀀 𓎡 𓅓 𓂋𓂋𓏤𓄹𓄹𓄹 𓎡
𓌳𓂂𓂂 𓎡 𓅓 𓁹𓏏𓏤𓄹𓄹𓄹 𓎡
𓄔𓅓𓏭𓏛 𓎡 𓅓 𓋹𓋹𓅱𓏭𓄔𓄔𓄹𓄹𓄹𓏥 𓎡
𓂝𓈖𓐍𓏛 𓁷𓏤𓄹𓄹𓄹 𓎡 𓅓 𓋹𓏶𓅓𓆰𓏥 𓊃𓈖𓏌𓅱𓏏𓇯𓅆𓆰𓏥 𓅓 𓆑𓂧𓈗𓏏 𓈖𓏏𓏭 𓊹𓊹𓊹𓅆𓏥
𓇍𓇍𓏭𓂻 𓈖 𓎡 𓊗𓏤𓏤 𓊨𓇳𓅆 𓏤𓊹𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱 𓆇𓏤 𓈖 𓄑𓂋𓅆𓆇𓏤𓊨𓏏𓆇𓁗 𓆄𓌃 𓄟𓋴𓀗 𓈖 𓏏𓄿𓏭𓁷𓏤𓀗𓁐
𓇍𓇋𓏭𓂻 𓈖 𓎡 𓊨·𓇳𓅆 𓅓 𓎤𓃀𓏏𓏭𓇾𓇾𓏏𓀗𓈇𓏤𓏥𓊖 𓏤𓊹 𓉻𓂝𓏛 𓅓 𓎤𓃀𓏏𓏭𓊖 𓂉 𓉗𓏏𓉐𓋞𓈒𓏥𓏏𓉐
𓏎 𓆑 𓈖 𓎡 𓂋𓈋𓅱𓅱𓐏𓏥 𓉐𓂋𓂻 𓇋𓅓 ·𓆑 𓏠𓈖𓈖𓈖𓈒𓏥 𓉐𓂋𓂻 𓅓 𓎛𓂝𓏤𓄹𓄹𓄹𓏥 𓆑
𓏎 𓆑 𓈖 𓎡 𓏤𓊹𓉻𓏏𓊌 𓅓 𓏣𓊾𓏏𓊖 𓏇𓇋 𓆇𓅱 𓆑 𓈖 𓊃𓊾𓅆 𓆓𓊃 𓆑
𓎛𓎡𓈖𓎛𓅱𓂸 𓇋𓆛𓈖𓌰𓅓𓁸𓏥 𓎡 𓅓𓏌𓉐𓈖 𓇼𓄿𓅱𓏏𓉐𓅆
𓍏𓃀𓅡𓄿𓏭𓏛 𓁷𓏤𓄹𓄹𓄹 𓎡 𓅓 𓈐𓏏𓏥 𓎡𓎡𓅱𓏭�𓇳
𓉐𓂋𓂻 𓎡 𓁷𓏤 𓆱𓐍𓂻�·𓊖 𓅓 𓋹𓈖𓐍𓏛 𓁷𓏤 𓂋𓏤𓍬𓂻𓏏𓏏𓈉·𓊖 𓅓 𓋴𓈖𓃀𓏭𓏛 𓊹𓊹𓊹𓅆𓏥 𓅓 𓎤𓃀𓏏𓏭�𓊖 𓅓 𓎃𓏤𓏛𓏥 𓈖 𓎛𓂝𓏤𓄹𓄹𓄹𓏥 𓎡 𓊃𓊾𓅆 𓈖 𓎤𓃀𓏏𓏭�·𓊖 𓁷𓏤 𓂧𓂋𓂡𓏛𓏤 𓐍𓏏𓆑𓌫𓏥 𓎡
𓇍𓇋𓏭𓂻 𓈖 𓎡 𓊗𓏤𓏤 𓊨𓇳𓅆 𓏤𓊹𓇋𓏏𓆑𓅆 𓎛𓏏𓂋𓆳𓀀 𓆄𓌃𓅱 𓆇𓏤 𓈖 𓄑𓂋𓅆𓆇𓏤𓊨𓏏𓆇𓁗𓀀 𓆄𓌃𓅱 𓄟𓋴𓀗𓏛 𓈖 𓏏𓄿𓏭𓁷𓏤𓁐 𓆄𓊤
𓇍𓇋𓏭𓂻 𓈖 𓎡 𓇑𓃀𓏌𓊃𓆇𓆗𓁗 𓅓 𓇾𓏤𓈇𓇗𓂝𓏏𓀗·𓊖 𓉗𓏏𓉐𓁷𓂋𓏏𓆇𓁗 𓊪𓅱
𓏎 𓋴 𓈖 𓎡 𓎛𓋴𓏠𓈖𓈒𓏥 𓉐𓂋𓂻 𓅓 𓏏𓄿 𓇋𓆛𓈖𓏏𓈇𓏤𓏥𓉐
𓋴𓃂𓈗 𓋴 𓎛𓂝𓏤𓄹𓄹𓄹𓏥 𓎡 𓅓 𓉐𓂋𓂻 𓇋𓅓 𓋴
𓏤𓊹𓏏𓂋𓆳𓏭𓏛 𓋴𓈖𓏥 𓂋𓏥𓏤 𓏌𓏤 𓁶𓏤𓄹𓄹𓄹 𓎡 𓅓 𓎃𓏛𓏥 𓈖𓐍𓈖𓏏𓊌
𓋴𓃂𓈗 𓎡 𓇋𓅓 𓋴
𓉐𓂋𓂻 𓋴 𓁷𓏤𓄹𓄹𓄹 𓎡 𓅓 𓇋𓂝𓂋𓂝𓆇𓆗 𓋹𓈖𓐍𓏛𓏏𓅆
𓋴𓋴𓆑𓏭𓊮 𓋴 𓐍𓏏𓆑𓌫𓏥 𓎡 𓅓 𓈖𓃀𓇋𓏏𓊮 𓋴
𓌥𓃀𓏭𓏛𓅱𓏏 𓁷𓏤𓄹𓄹𓄹 𓎡 𓅓 𓁷𓏤𓄹𓄹𓄹� 𓄤𓆑𓂋𓏭𓏛 𓅓 𓁹𓁹𓄹𓄹𓄹𓏥 𓊃𓈙𓏴𓂻 𓌉𓆓𓆓𓅱𓏭𓇶𓏥
𓇍𓇋𓏭𓂻 𓈖 𓎡 𓁹 𓇳𓅆 𓎟𓏏 𓁷𓏤𓄹𓄹𓄹𓏥 𓅓 𓁷𓏤𓄹𓄹𓄹 𓋴 𓊪𓅱 𓄤𓆑𓂋𓏭𓏛 𓅓 𓈎𓄿𓇋𓅱𓀾 𓋴 𓊪𓅱 𓀻𓋴𓅆
𓂞𓏏 𓋴 𓉔𓂋𓏭𓄣𓏤 𓁷𓏤𓅆 𓎡 𓅓 𓁷𓏤𓀗𓏛 𓄤𓆑𓂋𓏭𓏛
𓏎 𓋴 𓈖 𓎡 𓏠𓈖𓐍𓏏𓀗𓍱 𓀻𓋴𓅆 𓅓𓏌𓉐𓈖 𓇾𓏤𓈇𓂋𓂋𓇋𓊖 𓄟𓋴𓐍𓈖𓏏𓉐 𓄤𓆑𓂋𓏏𓏛 𓅓 𓃢𓊾𓈈𓊖
𓏤𓊹𓏏𓂋𓆳𓏭𓏛 𓅡𓅆 𓋴 𓅡𓅆 𓎡
𓋴𓏴𓂋 𓅱𓏏 𓎡 𓊨𓏏𓆇𓁗 𓅓 𓊨𓏏𓉐 [⯑] 𓋴 𓏤𓊹𓏏𓆇𓁗 𓉻𓏏𓏛 𓁷𓏤 𓄟𓋴𓐍𓈖𓏏𓊪 𓋴
𓎛𓊪𓏏𓂘𓏤 𓅱𓏏 𓎡 𓁹 𓇳𓅆 𓅓 𓊵𓏏𓊪𓏭𓏛
𓂋𓂝𓏛 𓈖 𓎡 𓇋𓅆 𓂋𓏭𓇋𓇋𓈒𓏥 𓄤𓆑𓂋 𓇋𓅱 𓋴𓏴𓂋 𓂋𓈖𓅆 𓎡 𓅓 𓏞𓅱𓅱𓍼𓏛
𓇍𓇋𓏭𓂻 𓈖 𓎡 𓎟𓏏 𓎟𓅱𓏥 𓏴𓂋 𓈙𓆑𓏭𓇋𓇋𓏛𓏥 𓁷𓏤 𓏎 𓈖 𓎡 𓏠𓈖𓈖𓈖𓈒𓏥 𓉐𓂋𓂻 𓅓 𓊪𓃹𓈖𓏏𓏏𓈉𓊖 𓆼𓄿𓅱𓈒𓏥 𓃀𓂝𓎛𓅱𓏛𓏥 𓅓 𓏤𓊹𓇾𓏤𓈇𓏏𓏏𓈉𓊖
𓇍𓇋𓏭𓂻 𓈖 𓎡 𓊗𓏤𓏤 𓊨𓇳𓅆 𓏤𓊹𓇋𓏏𓆑𓅆 𓎛𓏏𓂋𓆳𓀀 𓆄𓌃 𓆇𓏤 𓈖 𓄑𓂋𓅆𓆇𓏤𓊨𓏏𓆇𓁗𓀀 𓆄𓌃𓅱 𓄟𓋴𓀗 𓈖 𓏏𓄿𓏭𓁷𓏤𓁐 𓆄𓌃
𓇍𓇋𓏭𓂻 𓈖 𓎡 𓏶𓅓𓏭𓅱𓏥 𓂋𓏤𓍬𓂻𓏏𓏏𓈉𓊖 𓅓 𓎛𓃀𓎱𓇳𓎛𓆰𓈖𓇳𓅱𓍞 𓏶𓅓𓏭𓅱𓏥 𓋁𓃀𓏏𓏏𓈉𓊖 𓅓 𓎛𓃀𓎱𓇳𓊃𓎡𓂋𓅆 𓏶𓅓𓏭𓅱𓏥 𓃹𓈖𓏌𓏏𓀗𓊖 𓅓 𓎛𓃀𓎱𓇳 𓇋𓅆 𓏶𓏥 𓊪𓏤𓊖 𓅓 𓎛𓃀𓎱𓇳 𓈎𓈖𓏌𓅱𓏴𓂡𓏛𓏤
𓇍𓇋𓏭𓂻 𓈖 𓎡 𓊹𓊹𓊹𓅆𓏥 𓇗𓂝𓏤𓏥 𓎔𓏏𓏏𓏤𓏥 𓋀𓏏𓈇𓏤𓏥 𓋁𓃀𓏏𓈇𓏤𓏥 𓂋 𓂋𓂝𓏛 𓈖 𓎡 𓈙𓆑𓇋𓇋𓏛𓏥 𓅓 𓋀𓏏𓏏𓈉𓅆 𓁷𓏤 𓆇𓅱 𓈖 𓎡 𓋴𓈖𓂧𓏏𓀗𓀁𓏏 𓅓 𓅯𓄿 𓂋𓏤 𓋹𓈖𓐍𓏛𓏏𓏏𓈉
𓂋𓂝𓏛𓅱𓏏 𓈖 𓎡 𓈗𓈘𓈇 𓇋𓅱 𓌸𓂋𓎡 𓁷𓏤 𓅯𓄿 𓇋𓇋𓃀𓃭𓏤𓈗 𓅓 𓐍𓈖𓏏𓏌𓈗𓈘𓈇 𓉻𓂝𓏛
𓂜𓈖 𓂝𓈖𓂻𓅱𓏏 𓈝𓅓𓏭𓂻 𓎡 𓁷𓏤 𓂋𓏥𓏤 𓏌𓏤 𓅯𓄿 𓇋𓈖𓂋𓊌 𓌗·𓊖
𓂜𓈖 𓍲𓃭𓏤𓂝𓏤𓂽𓅱𓏏 𓎡 𓁷𓏤 𓏶𓅓𓃭𓏤𓃭𓏤𓏛𓎡𓏏𓆇𓁗 𓅓𓏌𓉐𓈖 𓈖𓃀𓏏𓀗𓁗𓀞 𓈖·𓏤𓏤·𓊌 𓋴
𓋴𓇋𓅱𓈗𓀁 𓎡 𓈗𓈘𓈇 𓅓𓏌𓉐𓈖 𓅯𓄿 𓋭𓏏𓇋𓇋𓈗𓈘𓈇
𓄤𓆑𓂋𓏭𓏛 𓁷𓏤𓅆 𓎡 𓅓 𓅱𓅱𓏏𓈇𓏤𓏥 𓄚𓄚𓏌𓅱𓊖 𓅓 𓊨𓏏𓉐 𓄤𓆑𓂋𓏏𓏛 𓈖𓏏 𓏶𓏥 𓋀𓏏𓏏𓈉𓅆
𓉔𓄿𓇋𓇋𓀁 𓊨·𓇳𓅆 𓏤𓊹𓇋𓏏𓆑𓅆
𓇍𓇋𓏭𓂻 𓈖 𓎡 𓇍𓇋𓏭𓂻 𓅓 𓆼𓄿𓅱𓏭�𓊖
𓊏𓊪𓂡𓏛𓏤 𓎡 �𓅱�𓏥 𓅓 𓌉𓆓𓇳𓇾𓏤𓈇 𓉔𓂋𓅱𓇳𓅆
𓊏𓊪𓂡𓏛𓏤 𓎡 𓌸𓂋𓎛𓏏𓏌 𓇋𓎛𓏏𓏭�𓏏𓄹𓄹𓄹 𓈖𓈙𓁸 𓏌𓏤 𓋹𓈖𓐍𓏛 𓌥𓃀𓅱𓏭𓏛𓅱𓏏 𓅓 𓂋𓏥𓏤 𓏌𓏤 𓁶𓏤𓄹𓄹𓄹 𓎡 𓅓 𓉐𓂋𓂻 𓅓 𓇳𓅆
𓎔𓏛𓅱𓏏 𓇋𓎛𓏏𓏭�𓄹𓄹𓄹𓏥 𓎡 𓅓 𓂋𓈋𓅱𓅱𓐏𓏥 𓅓 𓆄𓅱𓅆
𓂋𓂝𓏛 𓈖 𓎡 𓈖𓈙 𓇋𓅱 𓆑𓈖𓏏𓏭𓂉𓄹𓄹𓄹 𓎡 𓄤𓆑𓂋𓏭𓏛 𓇋𓅱 𓋴𓋴𓈖𓏭𓂉 𓇳𓅆 𓆓𓊃 𓆑
𓌥𓃀𓅱𓏭𓏛𓅱𓏏 𓎛𓆰𓈖𓎼𓎼𓄹𓄹𓄹 𓎡 𓅓 𓌸𓂋𓎛𓏏𓏌 𓄤𓆑𓂋𓏭𓏛 𓐢𓂋𓏛𓅱𓏏 𓅓 𓃀𓂝𓎛𓅱𓏛𓏥 𓋴 𓎟𓏏 𓅓𓅱𓏏 𓅱𓏏 𓂏𓄹𓄹𓄹 𓎡 𓅓 𓂋𓏥𓏤 𓉗𓉻𓏏𓏏𓉐𓅆
𓂜𓈖 𓍙𓆑𓂡𓏛𓏤𓅱𓏏 𓂝 𓎡 𓇋𓅱 𓎛𓎛𓇳
𓅓𓂝𓆑𓎡𓀗𓈒𓏥 𓐍𓊃𓏏𓃀𓀗𓈒𓏥 𓂋 𓁷𓏤𓄹𓄹𓄹 𓎡 𓉻𓏏𓊌𓏥 𓎟𓏏 𓀻𓋴𓅆 𓂋 𓂋𓏥𓏤 𓏌𓏤 𓁶𓏤𓄹𓄹𓄹 𓎡
𓂧𓈙𓂋𓏏𓀗 𓁷𓏤𓀗𓏛 𓐍𓏏𓆑𓌫𓏥 𓎡
𓌳𓂂𓂂 𓎡 𓅓 𓃀𓄡𓈉𓊖 𓆓𓏏𓇾
𓇋𓂋 𓁷𓏤𓐟𓏤 𓇑𓇑𓈖𓈖 𓏴𓂋𓎛𓅱𓏌 𓁶𓏤𓄹𓄹𓄹 𓆑 𓅓 𓂝𓈖𓏏𓏭𓈒𓏥
𓇋𓅱 𓄿 𓆇𓅱 𓅱𓏏 𓇑𓇑𓈖𓈖 𓇋𓅱 𓏴𓂋𓎛𓅱𓏌 𓁶𓏤𓄹𓄹𓄹 𓈖 𓇶𓐍𓅱𓀻 𓅓 𓂝𓈖𓏏𓏭𓈒𓏥 𓄙𓅓𓏭𓏛 𓅓 𓌸𓂋𓎛𓏏𓏌 𓈖 𓋭𓊃𓂡𓏛𓏤 𓁶𓏤 𓋭𓊃𓂡𓏛𓏤 𓁷𓏤𓀗𓏛
𓂋𓂝𓏛 𓌨𓂋 𓁶𓏤𓄹𓄹𓄹 𓆑
𓂧𓎼𓄿𓇋𓇋𓂷𓂡 𓁷𓏤 𓅱𓎼𓄿𓅓𓂝𓈒𓏥 𓐍𓂋𓇋𓇋𓈒𓏥 𓋴𓆰𓏌𓅱𓐎 𓈖 𓆭𓏥
𓆓𓂧𓌃𓏤𓏥 𓅓𓆱𓐍𓂻 𓇑𓇑𓈖𓈖 𓌨𓂋 𓁶𓏤𓄹𓄹𓄹 𓆑
𓉔𓄿𓇋𓇋𓀁 𓊨𓇳𓅆
𓊏𓊪𓂡𓏛𓏤 𓈖 𓎡 𓁶𓏤𓄹𓄹𓄹 𓎡 𓅓𓏌𓉐𓈖 𓋀𓏏𓏏𓈉𓅆𓏥
𓂝𓈎𓏭𓂻 𓎡 𓅓𓅓𓂝 𓇶𓐍𓅱𓀻𓋴𓅆𓏥 𓇋𓈎𓂋𓏭𓏛𓏥
𓋴𓏠𓈖𓐍𓏏𓀗𓍊𓏛 𓅱𓏥 𓊢𓂝𓏏𓉐 𓎡 𓈖𓏏𓏭 𓋀𓏏𓏏𓈉𓏥
𓋴𓈎𓂋𓏭𓏛 𓆑 𓋴𓐍𓂋𓅱𓏛𓏥 𓎡 𓏌𓏤 𓏤𓊹𓌨𓂋𓏏𓏏𓈉𓊖
𓂋𓈖𓅆 𓎡 𓂦𓂋𓏭 𓅓𓏌𓉐𓈖 𓅱𓏏𓏭𓇋𓇋𓀀𓏥 𓇋𓅱 𓎡 𓅓 𓂋𓈖𓀁 𓈖 𓇶𓐍𓅱 𓀻𓋴𓅆𓏥
𓏶𓏥 𓇼𓄿𓅱𓏏𓉐𓅆 𓁷𓏤 𓊃𓈖𓇋𓂉 𓇾𓏤𓈇 𓈖 𓆞𓐎𓅆 𓎡
𓏶𓏥 𓏏𓇯𓅆 𓁷𓏤 𓊏𓊪𓂡𓏛𓏤 𓅡𓅆 𓎡
𓏶𓏥 𓇾𓏤𓈇 𓁷𓏤 𓆇𓅱 𓈖 𓎡 𓇋𓄿𓅱𓏭𓀢
𓏶𓏥 𓏏𓄿 𓇋𓆛𓈖𓏏𓈇𓏤𓏥 𓁷𓏤 𓏤𓊹𓏏𓂋𓆳𓏭𓏛 𓆞𓐎𓅆 𓎡
𓇋𓈖𓊪𓅆 𓄑𓂋𓅆 𓁷𓏤 𓋴𓄤𓆑𓂋𓏭𓏛 𓅱𓏏𓏭𓇋𓇋𓐎𓏭𓍱𓏥 𓎡
𓇋𓅆 𓁷𓏤 𓋴𓅱𓍑𓄿𓏭𓏛 𓎡 𓎛𓂝𓏤𓄹𓄹𓄹𓏥 𓎡 𓅓 𓅜𓐍𓅱𓏛𓏥 𓁶𓏤𓂋 𓆑
𓉔𓄿𓇋𓇋𓀁 𓇋𓏏𓆑𓅆
𓆄𓊤𓅱𓀁 𓎡 𓅓𓂺𓏛 𓍑𓍑𓏌𓏏𓇓𓏏𓈖𓅆𓏥 𓉻𓏏𓏛 𓏶𓏥 𓄔𓏏𓊖𓅆 𓅓𓂺𓏛 𓊹𓊹𓊹𓅆𓏥 𓉻𓂝𓏛𓏛𓏥 𓈖 𓉐𓏤 𓇳𓅆 𓅓𓂺𓏛 𓍑𓍑𓏌𓏏𓇓𓏏𓈖𓅆𓏥 𓉻𓏏𓏛 𓏶𓏥 𓉐𓏤 𓊪𓏏𓎛𓅆
𓇍𓇋𓏭𓂻 𓈖 𓎡 𓁶𓏤𓄹𓄹𓄹 𓎡
𓂜𓈖 𓁷𓂋𓅱𓈐𓂻 𓆑 𓂋 𓎡
𓂝𓈎𓏭𓂻 𓆑 𓎛𓈖𓂝 𓎡 𓇋𓅱 𓂜𓈖 𓈙𓊃𓏴𓂻 𓋴 𓆓𓏏𓇾
𓇋𓂋 𓁷𓏤𓐟𓏤 𓇑𓇑𓈖𓈖 𓅱𓏏𓏭𓐏𓏛𓍱 𓏤𓊹𓅆 𓊪𓈖
𓅱𓏏𓏭𓂡𓏛𓏤𓍱𓐍𓂋𓅱𓏏 𓂧𓏏𓏤 𓆑 𓋁𓀗 𓈖𓏏𓏭 𓐍𓆑𓂝𓂬𓄹𓄹𓄹 𓅓 𓌸𓂋𓎛𓏏𓏌 𓌨𓂋𓄂𓏏𓏤
𓂋𓂝𓏛 𓌨𓂋 𓏶𓅓𓆰𓏥 𓏤 𓏠𓈖𓈖𓈖𓈒𓏥 𓈖 𓎤𓃀𓏏𓏭�𓊖 𓏤 𓎛𓋴𓏠𓈖𓈒𓏥 𓏤 𓅓𓏌𓉐𓈖 𓋴
𓅱𓏏𓏭𓍱𓐍𓂋𓅱𓏏 𓋹𓋹𓅱𓏭𓄔𓄔𓄹𓄹𓄹𓏥 𓆑 𓅓 𓊪𓇋𓇋𓃭𓏤𓍱 𓅓 𓍱𓈖𓇓𓏏𓈖𓍱 𓅓 𓋴𓃀𓈖𓍱
𓂭𓄹𓄹𓄹𓏥 𓆑 𓎛𓈖𓂝 𓋁𓃀𓌟𓄹𓄹𓄹𓏥 𓆑 𓅓 𓂧𓏏𓏤𓄹𓄹𓄹 𓆑 𓊪𓂧𓌒𓂻 𓅓 𓂓𓏤𓏏𓀗𓏛𓏥 𓄤𓆑𓂋𓏭𓏛 𓈖𓏏𓀗𓇋𓇋𓍱 𓁷𓏤 𓊪𓂧𓌒𓂻 𓐍𓏏𓅓𓋨 𓅓 𓇛𓇛𓇛𓂺𓏛𓏥 𓆇𓅱 𓈖 𓆑 𓃂𓈗𓏏𓉐
𓂋𓂝𓏛 𓐍𓏏𓅓𓋨 𓈖𓏏𓏭 𓋞𓈒𓏥 𓇋𓅱 𓂭𓄹𓄹𓄹 𓆑
𓊏𓊪𓂡𓏛𓏤 𓋞𓈒𓏥 𓐍𓆑𓂝𓂬 𓄙𓅓𓏭𓏛 𓁷𓏤𓐟𓏤 𓎔𓏛 𓂧𓏏𓏤𓄹𓄹𓄹 𓆑 𓅓 𓋷𓄿𓅱𓏏𓍱
𓌸𓂋𓎛𓏏𓏌 𓂋𓏠𓈖𓏭𓏛𓅓 𓂭𓂭𓂭𓄹𓄹𓄹𓏥 𓆑 𓅓𓂋𓅱𓏏𓏭𓌒𓂻
𓋹𓏶𓅓𓆰𓏥 𓎛𓋴𓏠𓈖𓈒𓏥 𓏠𓈖𓈖𓈖𓈒𓏥 𓎛𓈖𓂝 𓋴𓃀𓈖𓆰𓏥 𓏤𓊹𓏏𓂋𓆳𓏭𓏛 𓆇𓅱 𓅓 𓋭𓊃𓂡𓏛𓏤 𓎆𓎆𓎆𓏥𓏥 𓂋𓂝𓏛 𓇋𓅱 𓂧𓏏𓏤𓄹𓄹𓄹 𓆑 𓋁𓀗
𓇥𓂋𓈖𓏏𓏭 𓊹𓅆 𓊪𓅱 𓎆𓎆𓎆𓏥𓏥 𓉐𓂋𓂻 𓅡𓅆 𓆑 𓇋𓅱 𓏏𓇯𓅆 𓎛𓈖𓂝 𓋴𓈖𓏥
𓈈𓏏𓏤 𓊪𓅱 𓎆𓎆𓎆𓏥𓏥 𓆇𓅱𓏏𓅱 𓇋𓆇𓅱𓀾𓏛𓏥 𓈖 𓊨𓇳𓅆 𓇋𓅓𓏭𓏛 𓌨𓂋𓄂𓏏𓏤 𓈈𓏏𓏥
𓌸𓂋𓅱𓏭𓂷𓂡𓐍𓂋𓅱𓏏 𓎼𓄿𓃭𓏤𓍘𓆰 𓏌𓏤 𓏠𓊃𓆰𓏥 [⯑] 𓌡𓂝𓏤𓏏 𓇋𓅱 𓂧𓏏𓏤𓄹𓄹𓄹 𓆑 𓋁𓀗 𓎛𓈖𓂝 𓋴𓃀𓈖𓆰𓏥 𓏤𓊹𓏏𓂋𓆳𓏭𓏛 𓊪𓈖
𓇥𓂋𓈖𓏏𓏭 𓇋𓂋 𓂝𓂋𓅱𓏭𓆰𓏥 𓊨𓇳𓅆 𓊪𓅱
𓎛𓈖𓂝 𓂧𓎼𓄿𓂷𓂡 𓇑𓇑𓈖𓈖 𓇋𓅱𓄫𓅱𓏭𓏛 𓋴𓈖𓏥 𓅓 𓂧𓏏𓏤𓄹𓄹𓄹 𓆑 𓋁𓀗 𓅓 𓌙𓅯𓏛𓈒𓏥 𓅓 𓂝𓂋𓅱𓏥𓆰𓏥 𓎛𓈖𓂝 𓋷𓄿𓅱𓏏𓍱 𓅓 𓂋𓂋𓅱𓏭𓏏𓏭𓌒𓂻 𓂧𓏏𓏤𓄹𓄹𓄹 𓆑 𓋁𓀗 𓇋𓅱 𓏏𓏏𓅱𓀾𓅆 𓈖 𓏭𓄹𓄹𓄹𓂐𓈗𓈘𓈇𓅆 𓏞𓅱𓅱𓍼𓏛 𓁷𓏤 𓋴 𓅓 𓎛𓃀𓋴𓍱 𓅓 𓏠𓈖𓐍𓏏𓀗𓍱 𓅓 𓄹𓄹𓄹𓂐𓅱𓈗𓈘𓈇𓅆 𓏴𓂋 𓊹𓊹𓊹𓅆𓏥 𓎛𓈖𓂝 𓏞𓅱𓅱𓍼𓏛 𓁗𓁗 𓊨𓏏𓆇𓁗 𓅓 𓈎𓈖𓏌𓅱𓈒𓏥 𓃂𓈗𓊌 𓅓 𓋷𓄿𓅱𓏏𓍱𓏤𓏏
𓆇𓅱 𓅓 𓈎𓃀𓅾 𓏥𓏥𓏏
𓂋𓂝𓏛 𓅓 𓂧𓏏𓏤𓄹𓄹𓄹 𓆑 𓅓 𓅓𓈖𓐍𓏏𓀗𓍱 𓅓 𓊨𓏏𓆇𓁗 𓅓 𓎤𓃀𓏏𓏭�𓊖
𓂋𓂝𓏛𓇋𓇋𓏭𓏛 𓐍𓆑𓂝𓂬 𓆑 𓄹𓄹𓄹𓂐𓈗𓈘𓈇𓅆 𓎛𓈖𓂝 𓊨𓏏𓆇𓁗
𓂜𓈖 𓁷𓂋𓅱𓈐𓂻 𓋴𓈖𓏥 𓂋 𓆑 𓆓𓏏𓇾
𓅱𓏏𓏭𓍱 𓅓 𓋴𓃀𓈖𓍱 𓅓 𓂧𓏏𓏤𓄹𓄹𓄹 𓆑 𓅓 𓏠𓈖𓐍𓏏𓀗𓍱 𓇋𓊪𓏏𓈖
𓆓𓂧𓌃𓏤𓏥 𓅓𓆱𓐍𓂻 𓇑𓇑𓈖𓈖 𓉔𓄿𓇋𓇋𓀁 𓊨𓇳𓅆 𓏤𓊹𓇋𓏏𓆑𓅆
𓇍𓇋𓏭𓂻 𓈖 𓎡 𓌸𓂋𓎛𓏏𓏌 𓀻𓋴𓅆𓏥 𓊹𓏏𓆇𓁗 𓈖𓏏𓏭 𓂉 𓉗𓏏𓉐 𓆤𓏏𓀗𓅆 𓎛𓏌𓏏𓀗𓁗 𓈖 𓉐𓏤𓋹𓈖𓐍𓏛𓏏𓏏𓈉𓊖 𓅓 𓊨𓏏𓉐 𓌸𓂋𓎛𓏏𓏌 𓎟𓏏 𓂻𓏏𓏤 𓅓𓏌𓉐𓈖 𓇼𓄿𓅱𓏏𓉐𓅆 𓍯𓄿𓂋𓐍𓇇 𓊨𓏏𓉐 𓈖 𓉐𓏤 𓇳𓅆
𓊏𓊪𓂡𓏛𓏤 𓎡 𓌸𓂋𓎛𓏏𓏌 𓀻𓋴𓅆 𓅓 𓂝𓂝𓏤𓅱𓏭𓄹𓄹𓄹 𓎡
𓂜𓈖 𓅱𓋴𓌙𓏏𓂋𓌙𓅯𓏛𓂻 𓎡 𓅓 𓈝𓅓𓏭𓂻
𓏠𓈖𓍖 𓅡𓅆 𓎡 𓅓 𓏏𓇯𓅆 𓆞𓐎𓅆 𓎡 𓅓 𓇼𓄿𓅱𓏏𓉐 𓏏𓏏𓅱𓀾𓅆𓏥 𓎡 𓅓 𓂋𓏥𓏤𓉐𓏤𓏥𓊖
𓉔𓄿𓇋𓇋𓀁 𓊨𓇳𓅆 𓏤𓊹𓇋𓏏𓆑𓅆
𓇍𓇋𓏭𓂻 𓈖 𓎡 𓄹𓄹𓄹𓂐𓅱𓈗𓈘𓈇𓅆 𓏴𓂋 𓊹𓊹𓊹𓅆𓏥 𓂋 𓎔𓏛 𓊵𓏏𓊪𓈙𓏥 𓎡 𓅓 𓈎𓃀𓎛𓅱𓈗
𓂞𓏏 𓆑 𓈖 𓎡 𓈗𓈘𓈇 𓉐𓂋𓂻 𓅓 𓋁𓃀𓐏𓈉𓊖 𓄹𓄹𓄹𓂐𓅱𓈗𓈘𓈇 𓉐𓂋𓂻 𓅓 𓈎𓂋𓏏𓏭𓉐𓉐𓏥 𓏌𓏌𓏌𓇯𓈗𓈘𓈇𓅆 𓉐𓂋𓂻 𓅓 𓏠𓈖𓏏𓏭𓉐𓉐𓏥 𓈖𓍇𓏌𓅱𓈗 𓉐𓂋𓂻 𓅓 𓏏𓊪𓎛𓅱𓏏𓉐 𓎛𓃀𓃀𓍱𓈗 𓉐𓂋𓂻 𓅓 𓈎𓃀𓃀𓏏𓈗
𓋴𓇋𓅱𓈗𓀁 𓎡 𓇋𓅓 𓋴𓈖𓏥
𓊃𓅭𓄿𓅱𓀁 𓎡 𓇋𓅓 𓋴𓈖𓏥
𓎔𓏛 𓍲𓈖𓃀𓄹𓄹𓄹 𓎡 𓅓 𓈗𓈘𓈇 𓂋𓈖𓊪𓆳𓀔
𓎔𓏛 𓉔𓈖𓊭𓄹𓄹𓄹 𓎡 𓅓 𓈖𓍇𓏌𓅱𓈗
𓃀𓂝𓎛𓅱𓈗 𓇋𓎛𓏏𓏭𓄈𓏛𓄹𓄹𓄹 𓎡 𓇋𓅱 𓎡 𓅓 𓏌𓏌𓏌𓇯𓈗𓈘𓈇𓅆 𓀗𓅱𓅆 𓇋𓏏𓆑𓅆𓊹𓊹𓊹𓅆𓏥
𓏎 𓆑 𓈖 𓎡 𓏠𓈖𓐍𓏏𓀗𓍱 𓅓 𓉐𓏤 𓄹𓄹𓄹𓂐𓈗𓈘𓈇𓅆 𓋷𓄿𓅱𓏏𓍱 𓄤𓆑𓂋𓏏𓏛 𓅓 𓉐𓏤 𓀻𓋴𓏏𓆇𓁗
𓐍𓆑𓂝𓂬 𓈖 𓎡 𓄹𓄹𓄹𓂐𓅱𓈗𓈘𓈇𓅆
𓄿𓅓𓂡 𓈖 𓎡 𓊨𓏏𓆇𓁗
𓌗 𓈖 𓎡 𓋹𓏶𓅓𓆰𓏥 𓅓𓏌𓉐𓈖 𓂝𓂝𓏤𓅱𓏭𓄹𓄹𓄹𓏥 𓎡
𓄤𓆑𓂋𓏭𓏛 𓂧𓏏𓏤𓄹𓄹𓄹 𓎡 𓅓 𓏌𓏤𓈒𓏥 𓏌𓏤 𓊨𓇳𓅆 𓅓 [⯑] 𓉐𓂋𓂻 𓅓 𓎤𓃀𓏏𓏭�𓊖𓇾𓇾𓏏𓀗𓈇𓏤𓏥𓊖
𓊏𓊪𓂡𓏛𓏤 𓎡 [⯑] 𓉐𓂋𓂻 𓅓 𓏏𓄿 𓇋𓆛𓈖𓏏𓏏𓈉 𓋴𓃂𓈗 𓉐𓂋𓂻 𓅓 𓇑𓃀𓏌𓏏𓀗𓊖
𓆇𓅱 𓈖 𓎡 𓇑𓃀𓏌𓏏𓆇𓆗𓁗 𓎃𓏤𓏛𓏥 𓋴 𓅓 𓋀𓏏𓏏𓈉𓅆
𓋴𓄤𓏤𓏭𓏛 𓅱𓏏𓎡 𓈖𓏏𓆇𓁗 𓈖𓏏𓏭 𓅓 𓂝𓂝𓏤𓅱𓏭𓄹𓄹𓄹𓏥 𓎡
𓂻𓅱 𓈖 𓎡 𓄹𓄹𓄹𓂐𓅱𓈗𓈘𓈇𓅆
𓆇𓅱 ·𓆑 𓈖 𓎡 𓊪𓇋𓇋𓃭𓏤𓍱 𓋷𓄿𓅱𓏏 𓅓 𓆼𓏤𓇋𓇋𓆰 𓉐𓂋𓂻 𓅓 𓄂𓏏𓏤 𓄹𓄹𓄹𓂐𓅱𓈗𓈘𓈇𓅆
𓊃𓈙𓈖𓏭𓂷𓂡𓏴 𓊨𓏏𓆇𓁗 𓋷𓄿𓅱𓍱𓏥 𓎡
𓄟𓋴𓈖𓏭𓂷𓂡 𓉠𓏏𓆇𓁗 𓊪𓇋𓇋𓃭𓏤𓍱𓏥 𓎡
𓌦𓐍𓏏𓀗𓍱 𓌉𓊵𓏏𓊪𓅆 𓏠𓈖𓐍𓏏𓀗𓍱𓏥 𓎡
𓋴𓌉𓆓𓇳 𓄑𓂋𓅆 𓎛𓃀𓋴𓍱𓏥 𓎡
𓂋𓂝𓏛 𓈖 𓎡 ·𓇳𓅆 𓋞𓈒𓏥 𓉐𓂋𓂻 𓅓 𓊨·𓇳𓅆
𓊏𓊪𓂡𓏛𓏤 𓂭𓂭𓂭𓄹𓄹𓄹𓏥 𓎡 𓆑𓂧𓈗𓏏 𓏌𓏤 𓄑𓂋𓅆 𓂋𓈋𓅱𓅱𓐏𓏛 𓏌𓏤 𓊨𓏏𓆇𓁗
𓂋𓂝𓏛 𓈖 𓎡 𓇋𓅆 𓐍𓏏𓅓𓋨 𓏌𓏤 𓋞𓈒𓏥 𓅓 𓋞𓈒𓏥 𓉐𓂋𓂻 𓅓 𓏤𓊹𓅆𓉻𓂝𓏛
𓊏𓊪𓂡𓏛𓏤𓅱𓏏 𓊤𓅱𓀁 𓎡 𓅓𓂺 𓊨·𓇳𓅆 𓆄𓊤𓅱𓀀𓀁 𓎡 𓅓𓂺 𓌳𓄿𓆄𓆄𓏏𓏭𓅆𓅆𓏥
𓃹𓈖 𓅡𓅆 𓎡 𓋹𓈖𓐍𓏛 𓇋𓅱 𓎛𓎛·𓇳 𓏇𓇋 �𓇼𓏤𓅆 𓅓 𓄡𓏏𓏤𓄹𓄹𓄹 𓈖 𓈖𓈖𓊖𓇯𓏏𓆇𓁗
𓆞𓐎𓅆 𓎡 𓏠𓈖𓍖𓅱𓏏 𓆓𓏏𓇾 𓏇𓇋 𓇋𓈖𓂋·𓊌 𓈖𓏏𓏭 𓈋𓈋𓅱𓅱𓊌𓏥
𓈍𓂝𓏛 𓎡 𓅓 𓋞𓈒𓏥
𓅱𓃀𓈖𓇳𓅆 𓎡 𓅓 𓌀𓅓𓋞𓈒𓏥
[⯑] 𓂭𓂭𓄹𓄹𓄹𓏥 𓎡 𓅓 𓐪𓏏𓐛𓈒𓏥
𓃵𓏏𓀗𓏥 𓇓𓏏𓈖𓇋𓇋𓏏𓏛𓏥 𓎡 𓅓𓏌𓉐𓈖 𓇼𓄿𓅱𓏏𓉐𓅆
𓉻𓂝𓏛 𓂋𓈖𓅆 𓎡 𓅓 𓋀𓏏𓏏𓈉𓅆
𓆇𓅱 𓈖 𓎡 𓌸𓂋 𓎡 𓅓 𓇾𓏤𓈇 [⯑] 𓅓 𓅜𓐍𓅱𓀻 𓀻𓏤𓋴𓅆 𓅓 𓏤𓊹𓌨𓂋𓏏𓏏𓈉·𓊖
𓉔𓄿𓇋𓇋𓀁 𓊨·𓇳𓅆 𓇋𓏏𓆑𓅆
𓈍𓂝𓏛 𓎡 𓅓 𓂝𓂋𓅱𓏭𓆰𓏥
𓅱𓃀𓈖𓇳𓅆 𓎡 𓅓 𓆷𓆷𓂝𓏏𓏥
𓆑𓂧𓈎𓏴𓂡𓏛𓏤 𓈖 𓎡 𓏠𓈖𓆰𓏥 𓏌𓏤 𓏤𓊹𓅆𓉻𓂝𓏛 𓂋 𓎡 𓅓 𓋁𓃀𓏏𓈉·𓊖
𓋴𓎛𓃀𓎱𓇳 𓎛𓂝𓏤𓄹𓄹𓄹𓏥 𓎡 𓅓 𓂋𓈋𓅱𓅱𓐏𓈗 ·𓆑
𓂋𓂝𓏛 𓈖 𓎡 𓉔·𓄿𓇋𓇋𓀁 𓅓 𓂝𓂋𓅱𓏭𓆰𓏥 𓉔𓈖𓀊 𓅓 𓆷𓆷𓂝𓏏𓏥
𓂋𓂝𓏛 𓆑 𓈖 𓎡 𓁶𓏤𓂾𓏛𓏥 𓅓 𓂝𓂋𓈎𓍼𓏛𓁨𓅆𓏥·𓊖 𓂋𓂧𓂾𓂾𓏏𓄹𓄹𓄹 𓅓 𓉐 𓎛𓎛·𓉐
𓄔𓅓𓏭𓏛 𓈖 𓎡 𓏞𓅱𓅱𓍼𓏛 𓅓 𓉐𓏤𓏛𓏏𓏤𓍼𓏛 𓄋𓂋𓏤𓍼𓏛 𓎛𓎿𓋴𓀁𓏏 𓅓 𓉐𓏤 𓊃𓎡𓂋𓅆
𓂻𓅱 𓈖 𓎡 𓊨𓏏𓆇𓁗 𓎛𓈖𓂝 𓉠𓏏𓆇𓁗 𓇋𓅱 𓆇𓅱 𓋴𓈖𓏥 𓈖 𓎡 𓂋𓏏𓀗𓅓� 𓈎𓅓𓏏𓏭𓀁 𓅓𓏌𓉐𓈖 𓉗𓏏𓉐𓀗𓇋𓅆
𓏎 𓈖 𓎡 𓄑𓂋𓅆𓆇𓏤𓊨𓏏𓆇𓁗 𓋴𓃀𓈖𓆰𓏥 𓏤𓊹𓏏𓂋𓆳𓏭𓏛 𓎃𓏤𓏛𓏥 𓁶𓏤𓊪𓏭 𓏌𓏤 𓊹𓊹𓊹𓅆𓏥 𓏤𓊹𓏏𓆇𓅆𓏥
𓏤𓊹𓏏𓂋𓆳𓏭𓏛 ·𓆑 𓅡𓅆 𓎡 𓅓 𓏤𓊹𓌨𓂋𓏏𓏏𓈉·𓊖
𓋴𓇛𓅓𓏭𓏛 ·𓆑 𓁷𓏤𓄹𓄹𓄹 𓎡 𓅓 𓋹 𓊽 𓌀
𓉔𓄿𓇋𓇋𓀁 𓊨·𓇳𓅆 𓏤𓊹𓇋𓏏𓆑𓅆
𓇍𓇋𓏭𓂻 𓈖 𓎡 𓇅𓇋𓇋𓏏𓆇𓁗 𓅓𓏌𓉐𓈖 𓊪𓏤·𓊖 𓄑𓂋𓅆 𓅓𓏌𓉐𓈖 𓐍𓃀𓇋𓇋𓆤𓏏𓀗𓆰𓏥
𓏎𓅱𓏏 𓈖 𓎡 𓅱𓍑𓄿𓏭𓏛 𓏌𓏤 𓋴𓃀𓈖𓆰𓏥 𓎃𓏤𓏛𓏥 𓄤𓆑𓂋𓏭𓏛 𓏌𓏤 𓄑𓂋𓅆 𓆓𓊃 𓆑
𓊏𓊪𓂡𓏛𓏤 𓋴 𓂝𓏤 𓎡
𓍙𓆑𓂡𓏛𓏤 𓋴 𓂧𓏏𓏤𓄹𓄹𓄹 𓎡
𓈖𓇥𓂋𓇋𓅱𓏭𓏛 𓋴 𓂭𓂭𓄹𓄹𓄹𓏥 𓎡 𓇋𓅓 ·𓆑
𓂜𓈖 [⯑] 𓂧𓏏𓏤𓄹𓄹𓄹 𓎡 𓂋 𓆑
𓂜𓈖 𓅱𓍑𓄿𓏏𓏭𓅱𓏏 𓈝𓅓𓏭𓂻 𓎡 𓂋𓂋𓁷𓇯𓅆
𓆇𓅱 𓎡 𓆣𓂋𓅱𓀾𓅆 𓎡 𓅓 𓅃𓎡𓅆 𓊹𓏏𓂋𓆳𓏭𓏛
𓎛𓆑𓂧𓀉 𓎡 𓂋 𓏏𓇯𓅆 𓅓 𓆣𓂋𓂋𓅭𓅆 𓀻𓏤𓋴𓅆
�𓏌𓏏𓏭𓀁 𓈖 𓎡 𓋴𓐍𓈖𓏌𓅱𓏛𓏥 𓎟𓏏 𓏌𓏤 𓉐𓏤 𓎡 𓇋𓅱 𓎡 𓅓 𓂋𓏤 𓈖 𓊪𓂝𓇋𓇋𓅱𓀀𓏥 𓂋𓐍𓏛𓇋𓇋𓅚𓐏𓀀𓏥 𓇶𓅓𓅓𓀀𓏥
𓂞𓏏 𓋴 𓈖 𓎡 𓄿𓇋𓇋𓅱𓏭𓀢 𓂋𓂋𓀀𓏥
𓊹𓊹𓊹𓅆𓏥 𓅓 𓇋𓄿𓅱𓀢 𓈖 𓁷𓏤𓄹𓄹𓄹 𓎡
𓏤𓊹𓏏𓆇𓁗 𓅓 𓈖𓏭𓈖𓏭𓀓𓏛𓏥 𓈖 𓂓𓏤𓅆 𓎡
𓌙𓅱𓏭𓃵𓏥 𓎟 𓈖𓉔𓄿𓇋𓁺 𓋴𓈖𓏥 𓇋𓅱 𓌳𓂂𓂂 𓎡
𓂋𓂋𓅓𓆟𓏥 𓅭𓏥 𓈖𓉔𓊪𓂻 𓋴𓈖𓏥 𓂋 𓇼𓄿𓅱𓏭𓀢𓏛𓏥 𓅡𓅆𓎡
𓋴𓉻𓂝𓏛 𓋴𓌫𓅓𓏭𓂻 𓎡 𓇋𓅓 𓋴𓈖𓏥 𓆓𓏏𓇾
𓂝𓈎𓏭𓂻 𓎃𓏤𓏛𓏥 𓏌𓏤 𓊹𓊹𓊹𓅆𓏥 �𓅱·𓊖 𓇇𓏏𓀗·𓊖 𓂋 𓎡 𓈈𓏏𓏥 𓎆𓎆𓎆�𓀗
𓈝𓅓𓏭𓂻 𓎡 𓇋𓅓 𓋴𓈖𓏥 𓅓 𓅡𓅆 𓇋𓈎𓂋𓏭𓏛𓏥
𓆇𓅱 𓎡 𓌸𓂋 𓎡 𓅓𓏌𓉐𓈖 𓏏𓇯𓅆 𓇋𓅱 𓎡 𓅓𓂝 𓇼𓏤𓅆𓏥 𓅡𓎡𓇋𓅱𓇼𓏤𓅆𓏥 𓎆𓎆𓎆𓀗�
𓆣𓂋𓅱𓀾𓅆 𓎡 𓇋𓅓 𓋴𓈖𓏥 𓂋𓂝 𓄣𓏤𓄹𓄹𓄹 𓎡
𓇍𓇋𓏭𓂻 𓈖 𓎡 𓇋𓅓𓇋𓇋𓏭𓏛 𓉐𓂋𓂻 𓅓 𓊨·𓇳𓅆 𓂋𓈋𓅱𓅱𓐏𓈗 𓉐𓂋𓂻 𓅓 𓂝𓂋𓅱𓏭𓆰𓏥
𓋴𓇛𓅓𓏭𓏛 𓎛𓂝𓏤𓄹𓄹𓄹𓏥 𓎡 𓅓 𓆓𓏏𓏤 ·𓆑 𓅓 𓂓𓏤𓏏𓀗𓏛𓏥 𓏠𓈖𓐍𓏏𓏤𓍊𓏛 𓅓 𓇼𓄿𓅱𓏏𓉐𓅆
𓈎𓈖𓏌𓅱𓈒𓏥 𓇋𓆛𓈖𓌰𓅓𓁸𓏥 𓎡 𓅓 𓈎𓈖𓏌𓅱𓈒𓏥 𓃂𓈗 𓂋𓈋𓅱𓅱𓐏𓏥 ·𓇳𓅆 𓆓𓏏𓇾
𓂞𓏏 ·𓆑 𓈖 𓎡 𓋞𓈒𓏥 𓇋𓅱 𓎛𓂝𓏤𓄹𓄹𓄹𓏥 𓎡 𓇋𓆛𓈖𓌰𓅓𓁸𓏥 𓄤𓆑𓂋 𓇋𓅱 𓁶𓏤𓄹𓄹𓄹𓏥 𓂝𓏏𓄹𓄹𓄹𓏥 𓎡
𓋴𓇅𓆓𓏛𓈖 𓆑 𓇋𓆛𓈖𓌰𓅓𓁸𓏥 𓎡 𓅓 𓋞𓈒𓏥
𓈎𓈖𓏌𓅱𓏴𓂡𓏛𓏤 ·𓆑 𓎛𓂝𓏤𓄹𓄹𓄹𓏥 𓎡 𓅓 𓌀𓅓𓋞𓈒𓏥 𓇋𓅱 𓎡 𓋹𓈖𓐍𓏛𓅱𓏏 𓊗𓏤𓏤 𓇋𓅱 𓎛𓎛·𓇳 𓇋𓅱 𓎡 𓂋𓈖𓊪𓆳𓀔𓅆𓏥 𓊗𓏤𓏤 𓇋𓅱 𓆓𓏏𓇾
𓇋𓂋 𓁷𓏤𓐟𓏤 𓇑𓇑𓈖𓈖 𓆇𓅱𓐍𓂋𓅱𓏏 𓂓𓏤𓏏𓀗𓏛𓏥 𓅱𓏏𓏭𓍱 𓇋𓅓 ·𓆑 𓇋𓈖 𓄟𓋴𓀗𓏛𓏥 𓄑𓂋𓅆 𓎛𓈖𓂝 𓄟𓋴𓀗𓏛𓏥 𓂉𓉻𓏏𓉐𓅆 𓈖𓏏𓏭 𓁷𓏤 𓋀𓀗 ·𓆑 𓋁𓀗 ·𓆑 𓈖 𓌸𓂋𓎛𓏏𓏌 𓎛𓋴𓈎𓌪𓂡 𓈖𓏏𓏭 𓐍𓏏𓏛𓏥 𓏤𓊹 𓅓 𓂧𓏏𓏤𓄹𓄹𓄹 ·𓆑 𓋀𓀗 𓅓 𓌸𓂋𓎛𓏏𓏌 𓀻𓏤𓋴𓅆 𓅓 𓂧𓏏𓏤𓄹𓄹𓄹 𓆑 𓋁𓀗
𓅱𓏏𓏭𓍱𓐍𓂋𓅱𓏏 𓂭𓂭𓄹𓄹𓄹𓏥 ·𓆑 𓏇𓏏𓏏𓏭𓏛
𓂋𓂝𓏛 𓋹𓏶𓅓𓆰𓏥 𓎛𓋴𓅓𓊌𓏥 𓏠𓈖𓈖𓈖𓈒𓏥 𓏥𓏏 𓅓𓈉 𓂧𓏏𓏤𓄹𓄹𓄹 𓆑 𓋀𓀗
𓂧𓎼𓄿𓇋𓇋𓂷𓂡 𓁷𓏤 𓈗𓈘𓈇 𓏌𓏤 𓄟𓋴𓏏𓈖𓏌𓅱𓏌
𓋴𓃂𓈗 𓋷𓄿𓅱𓏏𓍱 𓅓 𓂋𓅱𓏏𓏭𓌒𓂻 𓋴𓈖𓏥 𓇋𓅱 𓊨𓏏𓆇𓁗 𓉠𓏏𓆇𓁗 𓏞𓅱𓅱𓍼𓏛 𓁷𓏤 𓋴 𓅓 𓂋𓏭𓇋𓇋𓈒𓏥 𓇅𓆓 𓂝𓈖𓏏𓏭𓈒𓏥 𓈗𓈘𓈇 𓏌𓏤 𓏏𓐍𓅱𓆰𓏥
𓂋𓂝𓏛 𓋷𓄿𓅱𓏏𓍱 𓇋𓅱 𓏏𓏏𓅱𓀾𓅆 𓈖 𓇳𓅆 𓏞𓅱𓅱𓍼𓏛 𓁷𓏤 𓋴 𓅓 𓈎𓈖𓏌𓅱𓏴𓏌 𓏏𓏏𓅱𓀾𓅆 𓈖 �𓏭𓅆 𓅓 𓐮𓏏𓏭𓈒𓏥 𓁷𓏤 𓆤𓏏𓀗𓏌 𓏞𓅱𓅱𓍼𓏛 𓁷𓏤 𓋷𓄿𓅱𓏏𓍱 𓏏𓈖
𓆇𓅱 𓈖 𓈎𓃀𓅾 𓎆𓏤𓏤 𓁷𓏤𓐟𓏤 𓅓𓂝𓏏𓈖𓏌𓅱𓀁 𓋴𓈖𓏥 𓅓 𓂋𓏭𓇋𓇋𓈒𓏥 𓆎𓅓𓁸 𓅓𓆓𓂧 𓐍𓆑𓂝𓂬 𓈖 𓎡 𓆄𓅱𓅱𓇶𓅆 𓄿𓅓𓅓𓂬𓂡 𓈖 𓎡 �𓅆
𓂋𓂝𓏛 𓅓𓏌𓉐𓈖 𓂧𓏏𓏤𓄹𓄹𓄹 𓆑 𓋀𓀗
𓂋𓂝𓏛 𓐍𓆑𓂝𓂬 𓈖 𓆑 𓆄𓅱𓅱𓇶 �𓅆 𓎛𓈖𓂝 𓌢𓇋𓏏𓆇𓁗 ·𓆑 𓊨𓏏𓆇𓁗 𓉠𓏏𓆇𓁗
𓈖𓇥𓂋𓇋𓅱𓂡𓏛𓏤 ·𓆑 𓇋𓅓 𓋴𓈖𓏥 𓅓 𓂝𓏤 ·𓆑 𓋀𓀗 𓏇𓇋 𓃹𓈖 ·𓆑 𓁷𓏤𓁶𓏤 𓇾
𓏞𓅱𓅱𓍼𓏛 𓇑𓇑𓈖𓈖 𓅓 𓏠𓈖𓐍𓏏𓏤𓍱 𓀻𓏤𓋴𓅆𓏥 𓈖𓏏𓏭 𓅃𓅆𓄑𓂧𓏏𓉐𓅆 𓏤𓊹𓅆𓉻𓂝𓏛 𓎟 𓇯𓅆
𓂋𓂝𓏛𓅱𓏏 𓊪𓇋𓇋𓃭𓏤𓍱 𓋷𓄿𓅱𓏏𓍱 𓅓 𓂧𓏏𓏤𓄹𓄹𓄹 𓆑 𓋀𓀗 𓅓 𓏠𓈖𓐍𓏏𓏤𓍱 𓈖𓏏𓏭 [⯑] 𓎟𓏏 𓄞𓂧𓈖𓏌𓅱·𓊖 �𓏭𓅆 �𓅆 𓅓 𓈘𓈇𓊪𓅱·𓊖 𓇮𓏤𓅆𓄑𓂋𓅆 𓎟𓏏 [⯑] 𓈖𓏏𓏭 𓊹𓊹𓊹𓅆𓏥 𓊪𓅱 𓈖𓆱𓐍𓂻𓂡𓏛𓏤 𓂝𓏤𓅆 𓅓𓅓𓂝 𓊹𓊹𓊹𓅆𓏥
𓆓𓂧𓌃𓏤𓏥 𓅓𓆱𓐍𓂻 𓏴𓂋𓎛𓅱𓏌 𓅱𓏏𓏭𓍱
𓉔𓄿𓇋𓇋𓀁 [⯑] 𓏤𓊹𓇋𓏏𓆑𓅆
𓇍𓇋𓏭𓂻 𓈖 𓎡 𓌸𓂋𓎛𓏏𓏌 𓀻𓏤𓋴𓅆 𓇋𓅱 𓋴𓄤𓆑𓂋𓏭𓏛 𓎛𓂝𓏤𓄹𓄹𓄹𓏥 𓎡
𓀻𓏤𓋴𓅆 𓋴 𓅱𓏏 𓎡
[⯑] 𓅱𓏏 𓎡
𓇍𓇋𓏭𓂻 𓈖 𓎡 𓌸𓂋𓎛𓏏𓏌 𓎛𓋴𓈎𓌪𓂡 𓏌𓏤 𓐍𓏏𓏛𓏥 𓏤𓊹
𓎛𓋴𓈎𓌪𓂡 𓋴 𓎛𓂝𓏤𓄹𓄹𓄹𓏥 𓎡 𓇋𓅱 𓌟𓏤𓄹𓄹𓄹𓏥 𓎡
𓋴𓏠𓈖𓍖 𓋴𓈖𓏥 𓊪𓇋𓇋𓃭𓏤𓍱𓏥 𓎡 𓁷𓏤 𓊨𓏏𓉐 𓋴𓈖𓏥 𓋷𓄿𓅱𓏏𓍱𓏥 𓎡 𓇋𓅱 𓃀𓏤𓏏𓉐 𓃹𓈖 𓋴𓈖𓏥
𓇋𓈖 𓌸𓂋𓎛𓏏𓏌 𓄤𓆑𓂋𓏏𓏛 𓁷𓏤 𓋴𓏠𓈖𓍖 𓂋𓈖𓏤 𓈖 𓅱𓏏𓏭𓇋𓇋𓐎𓍱𓏥 𓎡 𓁷𓏤 𓋴𓄤𓆑𓂋𓏭𓏛 𓎛𓂝𓏤𓄹𓄹𓄹𓏥 𓎡 𓅓 𓌸𓂋𓎛𓏏𓏌
𓌸𓂋𓎛𓏏𓏌 𓋴𓈖𓏥 𓂋 𓏤𓏤𓏌
𓋴𓏏𓏏𓅱𓀾 𓋴𓈖𓏥 𓌟𓏤𓄹𓄹𓄹𓏥 𓎡 𓇋𓅱 𓁶𓏤𓄹𓄹𓄹𓏥 𓂝𓂝𓏤𓅱𓏭𓏥
𓋴𓏠𓈖𓐍𓏏𓀗𓍊𓏛 𓋴𓈖𓏥 𓇋𓆛𓈖𓌰𓅓𓁸𓏥 𓎡
𓋴𓏴𓂋 𓋴𓈖𓏥 𓂋𓈖𓅆 𓎡
𓆇𓅱 𓈖 𓎡 𓌸𓂋 𓎡 𓅓 𓇾𓏤𓈇 𓎟𓅱𓏥 𓇋𓅱 𓎡 𓅓 𓇋𓅆
𓂜𓈖 𓃹𓈖 𓐍𓆑𓏏𓌫𓏥 𓎡
𓉔𓄿𓇋𓇋𓀁 𓊨·𓇳𓅆 𓏤𓊹𓇋𓏏𓆑𓅆
𓊏𓊪𓂡𓏛𓏤 𓈖 𓎡 𓋹𓏶𓅓𓆰𓏥 𓄤𓆑𓂋𓏭𓏛 𓂋 𓂝𓏤 𓎡
𓃂𓈗𓅱𓏏 𓂧𓏏𓏤𓄹𓄹𓄹 𓎡
𓊏𓊪𓂡𓏛𓏤 𓈖 𓎡 𓏠𓈖𓈖𓈖𓈒𓏥 𓄤𓆑𓂋𓏭𓏛 𓋴𓌫𓅓𓏭𓂻 𓎡
𓆇𓅱𓅱𓏏 𓈖 𓎡 [⯑] 𓄤𓆑𓂋𓏏𓏥 𓈎𓂋𓇋𓋴𓍱 𓄤𓆑𓂋𓏏𓏛 𓈖 𓄟𓋴𓈎𓄛 𓏌𓏤 𓋴𓏏𓊌𓌫 𓐍𓏏𓆑𓌫𓏥 𓎡 𓇋𓅱 𓋴𓇛𓅓𓏭𓏛 𓄣𓏤𓄹𓄹𓄹 𓎡 𓅓 𓊢𓂝𓏏𓉐 𓎡
𓐍𓆑𓂝𓂬 𓈖 𓎡 𓉠𓏏𓆇𓁗 𓅓 𓂝𓏤 𓎡 𓋀𓀗 𓇋𓅱 𓋴𓄤𓆑𓂋𓏭𓏛 𓄣𓏤𓄹𓄹𓄹 𓎡 𓅓 𓌳𓂂𓂂 𓌢𓇋𓏏𓏭𓁗 𓎡
𓂋𓅓� 𓋴 𓅱𓏏 𓎡 𓅓 [⯑]
𓊃𓈖𓍘𓅱𓁺 𓋴 𓅱𓏏 𓎡 𓅓 𓋁𓃀𓏏𓈉·𓊖
𓆇𓅱 𓋴 𓈖 𓎡 𓎛𓂡𓅱𓏏𓀁 𓍋𓅓𓂋𓅪 𓎛𓈖𓂝 𓌢𓇋𓏏𓆇𓁗 𓋴 𓊨𓏏𓆇𓁗
𓁹𓂋𓏭 𓋴𓈖𓏥 𓈖 𓎡 𓂋𓂋𓅓� 𓈎𓅓𓏏𓏭𓀁
𓊏𓊪𓂡𓏛𓏤 𓎡 𓂋𓇋𓇋𓅓�𓏥 𓏌𓏤 𓊨𓏏𓆇𓁗 𓎛𓂡𓅱𓏏𓀁𓏥 𓏌𓏤 𓉠𓏏𓆇𓁗
𓈖 𓎡 ·𓇳𓅆 𓅓 𓆄𓅱𓅱𓇶𓅆 𓋴𓄤𓆑𓂋𓏭𓏛 𓅓 𓇳𓏤
𓐍𓆑𓂝𓂬 𓈖 𓎡 �𓅆 𓅓 �·𓇳
𓈍𓂝𓏛 𓎡 𓅓 𓇳𓏤 𓏇𓇋 𓆄𓅱𓅱𓇶𓅆 𓄤𓆑𓂋𓏭𓏛 𓈖 𓇳𓅆 𓅱𓈖𓃀𓇳𓅆 𓇋𓅱 𓇾𓏤𓈇 𓎟𓅱𓏥
𓅱𓈖𓃀𓇳𓅆 𓅓 �·𓊖 𓅓 �𓅆 𓄤𓆑𓂋𓏭𓏛 𓅓 𓎆𓏤𓏤𓏥𓈖𓏏𓀗𓎱𓇳 𓂋 𓋴𓆣𓂋𓏛 𓃹𓈖𓏌𓅱𓀉 𓅓𓆱𓐍𓂻 𓄝𓏏𓏭𓇶𓏥
𓊪𓊃𓏏·𓇳𓅆 𓎡 𓅓 𓁷𓂋𓏭𓇯𓅆 𓅓 𓇼𓏤𓅆 𓌡𓂝𓅱𓏏𓏭𓅪 𓇋𓅱 𓎡 𓅓 �𓇼𓏤𓅆 𓅓 𓄡𓏏𓏤𓄹𓄹𓄹 𓈖𓈖𓊖𓇯𓏏𓆇𓁗
𓌉𓆓𓆓𓅱𓏭𓇶𓏥 𓎡 𓅓𓏌𓉐𓈖 𓇾𓏤𓈇 𓊪𓈖 𓏇𓇋 �𓅆 𓎔𓏛 𓅱𓍑𓄿𓏏𓆇𓅆𓂀
𓊨𓏏𓆇𓁗 𓎛𓈖𓂝 𓎡 𓅓 𓏤𓊹𓇮𓇼𓏏𓆇𓁗 𓅓 𓏏𓇯𓅆
𓂜𓈖 𓁷𓂋𓏏𓀗𓈐𓂻 𓋴 𓂋 𓎡 𓆓𓏏𓇾
𓇍𓇋𓏭𓂻 𓈖 𓎡 𓈎𓈖𓏌𓅱𓈒𓏥 𓉐𓂋𓂻 𓅓 ·𓇳𓅆 𓆤𓏏𓀗𓏌 𓉐𓂋𓂻 𓅓 𓁹𓏏𓏤𓄹𓄹𓄹 𓆑 𓐮𓏏𓏭𓈒𓏥 𓄤𓆑𓂋𓏭𓏛 𓉐𓂋𓂻 𓅓 𓏏𓆑𓏌𓏏𓆇𓁗
𓋴𓄤𓆑𓂋𓏭𓏛 𓋴𓈖𓏥 𓎛𓂝𓏤𓄹𓄹𓄹𓏥 𓎡 𓇳𓏤𓎟
𓋴𓅱𓋴𓐍𓏏𓀗𓎺 𓋴𓈖𓏥 𓂻𓏏𓏤𓏥 𓎡 𓅓 𓈐𓏏𓏥 𓇓𓏏𓈇𓏤𓏥
𓎗𓅱𓏭𓏛 𓋴𓈖𓏥 𓆓𓏏𓏤 𓎡 𓅓 𓈐𓏏𓏥 𓎔𓏏𓏏𓏤𓏥
𓆇𓅱 𓋴𓈖𓏥 𓊨𓏏𓉐𓏥 𓎡 𓅓 𓈐𓏏𓏥 𓋀𓏏𓏏𓈉𓏥
𓉐𓏤 𓎡 𓏠𓈖𓍖𓅱𓏏 𓅓 𓈐𓏏𓏥 𓋁𓃀𓏏𓈇𓏤𓏥 𓇋𓅱 𓎡 𓅓 𓈎𓈖𓏌𓅱𓏭𓏛 𓅓 𓈖𓍇𓏌𓅱·𓇳 𓎟𓅱𓏥
𓇍𓇋𓏭𓂻 𓈖 𓎡 𓂋𓏭𓇋𓇋𓈒𓏥 𓉐𓂋𓂻 𓅓 𓋴𓏏𓊌𓌫 𓊃𓈖𓆑𓏭𓂐𓀗 𓏌𓏤 𓋴𓃀𓇋𓅱𓌙𓌫 𓂋 𓎡
𓄤𓆑𓂋 𓄣𓏤𓄹𓄹𓄹 𓎡 𓅓 𓊃𓌳𓄿𓅓𓌪𓂡 𓊖𓏏𓆑𓌫𓂡 𓎡
𓆇𓅱 𓈖 𓎡 𓈙𓂝𓇋𓇋𓌪𓂡 𓅓 𓍯𓄿𓅱𓅱𓈐𓂻 𓇋𓅓𓏛 𓎡
𓏏𓅓𓏭𓏛𓅱𓏏 𓂋𓈖𓅆 𓎡 𓅓 𓋹 𓍑 𓋴𓀗
𓊃𓈖𓊃𓈖𓊡𓏥 𓊤𓅱𓀁 𓎡 𓂋 𓆄𓆄𓏏𓏭𓅆𓅆𓏥
𓅱𓃀𓈖𓇳𓅆 𓎡 𓅓 𓊨𓏏𓉐 𓍱𓊃𓂋 𓊃
𓆓𓂧𓅱𓏏 𓂋 𓎡 𓅓𓏌𓉐𓈖 𓇼𓄿𓅱𓏏𓉐𓅆
𓈖𓏏𓎡 𓏤𓊹𓅆 𓅓 𓅜𓐍𓅱𓀻𓏥
𓈖𓏏𓎡 𓊪𓅱 𓏏𓏏𓅱𓀾𓅆 𓈖 𓊨·𓇳𓅆 𓊃𓈖𓈖𓏌𓅱𓀾 𓄤𓆑𓂋𓏭𓏛 𓈖 𓇋𓈖𓊪𓅆
𓇋𓅱 𓎡 𓁷𓏤 𓊨𓏏𓉐 𓎡 𓈖𓏏𓏭 𓅓 𓆄𓊤𓅱𓀁 𓇋𓅱 𓂋𓈖𓅆 𓎡 𓏠𓈖𓍖 𓅓𓏌𓉐𓈖 𓏤𓊹𓌨𓂋𓏏𓏏𓈉𓊖 𓆓𓏏𓇾 𓎛𓎛·𓇳 𓏇𓇋 𓊨·𓇳𓅆 𓏤𓊹𓅆𓉻𓂝𓏛 𓂉 𓉐𓏤𓏴𓂋·𓉐
𓇋𓂋 𓁷𓏤𓐟𓏤 𓇑𓇑𓈖𓈖 𓆇𓅱 𓂓𓏤𓏏𓀗𓏛𓏥 𓅓 𓈎𓃀·𓄹𓄹𓄹 ·𓆑 𓅓 𓋀𓀗 𓋁𓀗
𓂋𓂝𓏛 𓋴𓈖𓏥 𓁷𓏤 𓋴𓈖𓏥 𓇋𓅱 𓂾𓂾𓄹𓄹𓄹𓏥 𓆑 𓇋𓈖 𓏤𓊹𓆱𓋨𓅱𓀀 𓎛𓈖𓂝 𓄟𓋴𓀗𓏛𓏥 𓄑𓂋𓅆 𓄟𓋴𓀗𓏛𓏥 𓂉𓉻𓏏𓉐𓅆
𓏴𓂋𓎛𓅱𓏌𓐍𓂋𓅱𓏏 𓏏𓃀𓏏𓏭𓋸𓋸𓄹𓄹𓄹𓏥 𓆑 𓋴𓍑𓄿𓎛𓅱𓌟𓌟𓄹𓄹𓄹𓏥 ·𓆑 𓏠𓈖𓂾𓂾𓄹𓄹𓄹𓏥 𓆑 𓅓 𓌸𓂋𓎛𓏏𓏌 𓉻𓏏𓊌 𓋴𓆎𓅓𓁸𓍼𓏛𓂺
𓏴𓂋𓎛𓅱𓏌 𓅓 𓄙𓅓𓏭𓏛 𓅓 𓌸𓂋𓎛𓏏𓏌 𓀻𓏤𓋴𓅆
𓅱𓏏𓏭𓐎𓏭𓍱𓐍𓂋𓅱𓏏 𓂭𓂭𓄹𓄹𓄹𓏥 𓅓 𓂋𓂧𓂾𓂾𓄹𓄹𓄹 𓆑 𓅓 𓊪𓇋𓇋𓃭𓏤𓍱
𓏞𓅱𓅱𓍼𓏛𓐍𓂋𓅱𓏏 𓋁𓃀𓇋𓇋𓃥𓄛 𓏤𓏤 𓁷𓏤 𓋷𓄿𓅱𓏏𓍱 𓏤𓏤𓏏 𓇋𓅓 𓁷𓏤𓀗· 𓈖 𓌡𓂝𓏤𓀗 𓇋𓅱 𓌡𓂝𓏤𓀗 𓇋𓅓 𓋴𓈖𓏥 𓁷𓏤 𓏠𓈖𓐍𓏏𓀗𓍱 𓈖𓏏𓏭 𓇋𓈖𓊪𓅆 𓎟𓏏 𓅃𓅆𓂧𓈐·𓊖 𓎛𓈖𓂝 𓏠𓈖𓐍𓏏𓀗𓍱 𓈖 𓅃𓅆 𓎟𓏏 𓎛𓃀𓈖𓏌𓅱·𓊖 𓅓 𓂋𓏭𓇋𓇋𓈒𓏥 𓁷𓏤 𓈗𓈘𓈇 𓏌𓏤 𓂝𓈖𓏏𓏭𓈒𓏥
𓂋𓂝𓏛 𓇋𓈖𓊪𓅆 𓁷𓏤 𓂾𓂾𓄹𓄹𓄹 𓆑 𓋀𓀗 𓅃𓅆 𓁷𓏤 𓂾𓂾𓄹𓄹𓄹 𓆑 𓋁𓀗
𓅱𓏏𓏭𓍱 𓅓 𓊪𓇋𓇋𓃭𓏤𓍱 𓅓 𓇓𓏏𓈖𓍱 𓅓 𓏠𓈖𓐍𓏏𓀗𓍱𓏥 𓇋𓊪𓏏𓈖
𓂋𓂝𓏛 𓋹𓏶𓅓𓆰𓏥 𓎛𓋴𓏠𓈖𓈒𓏥 [⯑] 𓏤𓏤𓏤𓏤 𓂋 𓂝𓂋𓈎𓍼𓂻 𓈖𓏏𓏭 𓂾𓂾𓄹𓄹𓄹 𓆑
𓂧𓎼𓄿𓇋𓇋𓂷𓂡 𓁷𓏤 𓈗𓈘𓈇 𓏌𓏤 𓌙𓅓𓇋𓇋𓈒𓏥 𓈖 𓉔𓄿𓃀𓈖𓏭𓆭𓏥 𓏤𓏤𓏤 𓀗 𓂾𓂾𓄹𓄹𓄹 𓆑 𓋀𓀗 𓏤𓏤𓏤 𓀗 𓂾𓂾𓄹𓄹𓄹 𓆑 𓋁𓀗
𓂋𓂝𓏛𓐍𓂋𓅱𓏏 𓋴𓈖𓃀𓆰𓏥 𓊹𓏏𓂋𓆳𓏭𓏛 𓆇𓅱 𓅓 𓋭𓊃𓂡𓏛𓏤 𓎆𓏤𓏤 𓇋𓅱 𓂾𓂾𓄹𓄹𓄹 𓆑 𓋁𓀗 𓉔𓂋𓏏𓍱 𓈖 𓏌𓏏𓀗𓍱 𓈖 𓈖𓏏𓀗𓇋𓇋𓍱 𓆇𓅱 𓅓 𓋭𓊃𓂡𓏛𓏤 𓎆𓏤𓏤 𓇋𓅱 𓂾𓂾𓄹𓄹𓄹 𓆑 𓋁𓀗
𓏴𓂋𓎛𓅱𓏌 𓅓 𓌸𓂋𓎛𓏏𓏌 𓀻𓏤𓋴𓅆
𓆓𓂧𓌃𓏤𓏥 𓅓𓆱𓐍𓂻 𓇑𓇑𓈖𓈖
𓉔𓄿𓇋𓇋𓀁 𓊨·𓇳𓅆 𓏤𓊹𓇋𓏏𓆑𓅆 𓏤𓊹𓍛 𓇋𓏠𓈖𓅆𓇳𓅆 𓇓𓏏𓈖𓅆𓊹𓊹𓊹𓅆𓏥 𓁷𓂋𓇯𓊃𓈙𓏴𓏛𓅆 𓃂 𓏤𓊹
𓇍𓇋𓏭𓂻 𓈖 𓎡 𓌸𓂋𓎛𓏏𓏌 𓀻𓏤𓋴𓅆 𓇋𓅱 𓋴𓄤𓆑𓂋 𓈝𓅓𓏭𓂻 𓎡
𓇍𓇋𓏭𓂻 𓈖 𓎡 𓌸𓂋𓎛𓏏𓏌 𓈖 𓋴𓆎𓅓𓁸𓍼𓂺 𓇋𓅱 𓋴𓂋𓏏𓀗𓀁 𓋹𓋹𓅱𓏭𓄔𓄔𓄹𓄹𓄹𓏥 𓎡 𓅓 𓇾𓏤𓈇 𓎟𓏏
𓏴𓂋 𓈝𓅓𓏭𓂻 𓎡 𓁷𓏤𓁶𓏤 𓇾
𓉻𓂝𓏛 𓂻𓏏𓏤𓏥 𓎡 𓅓 𓂋𓏥𓏤𓉐𓏤𓏥𓊖𓅆𓏥
𓈝𓅓𓏭𓂻 𓎡 𓃀𓅱 𓎡 𓅓𓏌𓉐𓈖 𓇼𓄿𓅱𓏏𓉐𓅆
𓉐𓂋𓂻 𓎡 𓊃𓈖𓊃𓈖𓊡𓏥 𓎡 𓅓𓏌𓉐𓈖 𓋁𓃀𓏏𓈉·𓊖
𓂝𓈎𓏭𓂻 𓏠𓈖𓐍𓏏𓀗𓍱 𓏌𓏤 𓊹𓊹𓊹𓅆𓏥 𓇋𓅱 𓂝𓂝𓏤𓅱𓏭𓄹𓄹𓄹 𓎡 𓎛𓃀𓋴𓍱 𓉻𓂝𓏛𓏥 𓏌𓏤 𓏤𓊹𓏏𓆇𓅆𓏥 [⯑] 𓎛𓂝𓏤𓄹𓄹𓄹𓏥 𓎡
𓈖𓆱𓐍𓂻 𓂝𓂝𓏤𓅱𓏭𓄹𓄹𓄹𓏥 𓎡
𓏴𓂋 𓂾𓂾𓄹𓄹𓄹𓏥 𓎡
𓇍𓇋𓏭𓂻 𓈖 𓎡 𓊗𓏤𓏤 𓊨·𓇳𓅆 𓏤𓊹𓇋𓏏𓆑𓅆
𓇍𓇋𓏭𓂻 𓈖 𓎡 𓅃𓅆𓄑𓂧𓏏𓉐𓅆 𓏤𓊹𓅆𓉻𓂝𓏛 𓎟 𓇯𓅆 𓎟𓏏 𓄟𓋴𓈖𓊖 𓏤𓊹𓅆𓉻𓂝𓏛 𓏠𓈖𓐍𓏏𓀗𓍊𓏛 𓅓 �𓅃𓊾𓅆·𓊖
𓂞𓏏 𓆑 𓈖 𓎡 𓏠𓈖𓐍𓏏𓀗𓍱 𓅓𓏌𓉐𓈖 𓌥𓄿𓃀𓅱·𓊖 𓈝𓅓𓏭𓂻 𓄤𓆑𓂋𓏭𓏛 𓅓 𓄑𓂧𓏏𓉐·𓊖
𓂝𓈎𓏭𓂻 𓎡 𓇋𓅱 𓄑𓂧𓏏𓉐·𓊖 𓅓 𓈌𓏏𓉐𓅆
𓄥𓄿𓅓𓏥𓏛 𓈖 𓎡 𓐍𓏏𓏛𓏤𓏤 𓎛𓈖𓂝 𓄟𓋴𓀗𓏛𓏥 ·𓇳𓅆
𓂞𓏏 𓆑 𓈖 𓎡 𓋹𓏤𓆰𓏥 𓈖 𓄑𓂧𓏏𓉐·𓊖 𓇋𓈙𓇾𓆭𓏥 𓀻𓋴𓅆 𓂋 𓐞𓏤 𓇳𓅆 𓅓 𓈌𓏏𓉐𓅆𓎛𓎛𓇳
𓂋𓂝𓏛 𓆑 𓈖 𓎡 𓅯𓄿𓅱𓏭𓏖𓏏� 𓁷𓏤 𓂧𓃀𓇋𓇋𓆰𓏥 𓅓𓏌𓉐𓈖 𓄑𓂧𓏏𓉐𓅆𓊖 𓁷𓏤 𓊵𓏏𓊪𓏛𓏥 𓈖𓏏𓏭 𓄟𓋴𓀗𓏛𓏥 𓇳𓅆
𓇍𓇋𓏭𓂻 𓈖 𓎡 𓊗𓏤𓏤 𓊨𓇳𓅆 𓏤𓊹𓇋𓏏𓆑𓅆
𓇍𓇋𓏭𓂻 𓈖 𓎡 𓅃𓅆𓌸𓂂𓂂𓅆 𓎟𓏏 𓄞𓂧𓈖𓏌𓅱𓊖 𓏤𓊹𓅆𓉻𓂝𓏛 𓏴𓂋 𓅓 𓈘𓈇 𓊪𓎼𓄿𓃂𓊖
𓅱𓈙𓂧𓀢𓏛 𓎡 𓏤𓊹𓅆𓉻𓂝𓏛 𓅓 𓄞𓂧𓈖𓏌𓅱𓊖
𓉐𓂋𓂻 𓎡 𓁷𓏤 𓈖𓈙𓅓𓏏𓊞𓅆 𓎛𓈖𓂝 𓆑
𓋴𓐍𓂋𓀒 𓆑 𓐍𓏏𓆑𓌫𓏥 𓎡
𓂞𓏏 𓆑 𓏴𓏤𓏥 𓆑 𓅓 𓇍𓇋𓏭𓂻 𓅓 𓏌𓏌𓏌𓇯𓈗𓈘𓈇𓅆
𓅃𓅆𓄑𓂧𓏏𓉐𓅆 𓎛𓈖𓂝 𓆑 𓅓 𓄟𓋴𓈖𓏌𓌟𓏤𓀀 𓄤𓆑𓂋 𓇋𓅱 𓋴𓐍𓂋𓀒 𓐍𓏏𓆑𓌫𓏥 𓎡 𓅓 𓏌𓏌𓏌𓇯𓈗𓈘𓈇𓅆
𓇍𓇋𓏭𓂻 𓈖 𓎡 𓊗𓏤𓏤 𓊨𓇳𓅆 𓏤𓊹𓇋𓏏𓆑𓅆
𓇍𓇋𓏭𓂻 𓈖 𓎡 𓊃𓊾𓅆 𓎟𓏏 𓈘𓈇𓊪𓅱𓊖 𓏤𓊹𓅆𓉻𓂝𓏛 𓂉 𓌢𓌢𓌢·𓊖
𓂞𓏏 𓆑 𓈖 𓎡 𓈍𓂝𓏛 𓈖 𓇳𓅆 𓁷𓏤 𓋁𓃀𓏏𓈇𓏤𓏥 𓅱𓃀𓈖𓇳𓅆 �𓅆 𓁷𓏤 𓋀𓏏𓈇𓏤𓏥
𓂋𓂝𓏛 𓆑 𓈖 𓎡 𓏠𓈖𓐍𓏏𓀗𓍱 𓅓 𓉗𓏏𓉐 �𓅆 𓅓 𓊃𓈙𓇾𓏴𓏤𓍱 𓅓 𓎛𓃀𓋴𓍱 𓈖 𓋴𓈖𓂧𓏏𓀗𓅾𓍱
𓂋𓂝𓏛 𓆑 𓈖 𓎡 𓍱 𓅓 𓈖𓉔𓅓𓀁 𓏏𓂋𓇋𓍱 𓅓 𓇋𓉔𓄿𓇋𓇋𓀁 𓄥𓇋𓇋𓍱 𓇋𓏏𓏇𓏇𓇋𓇋𓍱 𓅓 𓆱𓐍𓂻� 𓊃𓊾𓅆𓊖
𓅃𓅆 𓎟𓏏𓋹𓈖𓐍𓏛 𓁷𓏤 𓆇𓅱 𓈖 𓎡 𓅓𓂝𓎡𓏏𓏛𓏤𓏥
𓄑𓂋𓅆 𓐩𓏌𓏏𓏭𓁷𓏤𓇋𓏏𓆑𓅆𓆑𓅆 𓁷𓏤 𓐍𓅱𓏭𓅱𓏛𓏏 𓎡
𓏏𓄝𓏭𓇶 𓈖 𓎡 𓈗𓈘𓈇 𓅓𓏌𓉐𓈖 𓆱𓐍𓂻� 𓊃𓊾𓅆𓊖 𓁷𓏤 𓊵𓏏𓊪𓏛𓏥 𓈖𓏏𓏭 𓋴𓇛𓅓𓏭𓏛 𓄣𓏤𓄹𓄹𓄹 𓎡 𓋹𓏤𓆰𓏥 𓀻𓋴𓅆 𓁷𓏤 𓇋𓈙𓇾𓆭𓏥 𓏌𓏤 𓇳𓅆 𓎝𓎛𓏭𓏛 𓅡𓅆 𓈖 𓊨𓇳𓅆 𓁷𓏤 𓆑
𓇍𓇋𓏭𓂻 𓈖 𓎡 𓊗𓏤𓏤 𓊨𓇳𓅆 𓏤𓊹𓇋𓏏𓆑𓅆
𓇍𓇋𓏭𓂻 𓈖 𓎡 𓇮𓏤𓅆 𓎟𓏏 𓋁𓃀𓏏𓈇𓏤𓏥 𓎟𓏏 𓈙𓂝𓇋𓇋𓏏𓄦𓌪𓂡 𓅓 𓉗𓏏𓉐 𓈖𓃀𓇋𓋴𓆰𓏥
𓂞𓏏 𓆑 𓈖 𓎡 𓈝𓅓𓏭𓂻 𓄤𓆑𓂋 𓁷𓏤 𓈉𓏏𓏤 𓋁𓃀𓏏𓈇𓏤𓏥 𓏇𓇋 𓂉 𓋀𓏏𓏏𓈉𓅆 𓎱𓇳 𓄤𓆑𓂋 𓁷𓏤 𓈉𓏏𓏤 𓋀𓏏𓈇𓏤𓏥 𓏇𓇋 𓈖𓏏𓏭 𓆄𓊤𓅱𓀁
𓅱𓃀𓈖𓇳𓅆 𓇳𓅆 𓂋 𓎡 [⯑] 𓎡𓂋𓇋𓅱𓏏𓉐𓅆 𓆑
𓆇𓅱 𓆑 𓇋𓊏𓊪𓇳 𓆑 𓅓 𓄝𓏏𓏭𓇶 𓆑
𓉔𓄿𓇋𓇋𓀁 𓊨·𓇳𓅆 𓏤𓊹𓇋𓏏𓆑𓅆
𓏠𓈖𓐍𓏏𓀗𓍱 𓂋 𓎡 𓏌𓏤 𓊹𓊹𓊹𓅆𓏥 𓏤𓊹𓏏𓆇𓅆𓏥
𓎛𓃀𓋴𓍱 𓂋 𓎡 𓏌𓏤 𓊹𓊹𓊹𓅆𓏥 𓈎𓈖𓏌𓅱𓏴𓂡𓏛𓏤𓏥 𓏇𓇋 𓆇𓅱 𓈖 𓊨𓇳𓅆 𓏌𓏤 𓅃𓅆 𓆓𓊃 𓆑
𓇍𓇋𓏭𓂻 𓊗𓏤𓏤 𓊨·𓇳𓅆 𓏤𓊹𓇋𓏏𓆑𓅆
𓇍𓇋𓏭𓂻 𓈖 𓎡 𓇋𓈖𓊪𓅆 𓎟𓏏 𓅃𓅆𓂧𓈐·𓊖 𓏤𓊹𓉻𓂝𓏛 𓂉
𓆇𓅱 𓆑 𓈖 𓎡 𓂓𓏤𓏏𓀗𓏛𓏥 𓅓 𓏤𓊹𓋨𓅱𓀀
𓋴𓏠𓈖𓐍𓏏𓀗𓍊𓏛 𓆑 𓈝𓅓𓏭𓂻 𓎡 𓅓 𓏠𓈖𓐍𓏏𓀗𓍱𓏥 𓆑
𓏴𓂋 𓂋𓈖𓅆 𓎡 𓅓 𓈈𓏏𓏥 𓈖 𓊨·𓇳𓅆 𓅓 𓂋𓏥𓏤𓉐𓏤𓏥𓊖 𓏌𓏤 𓅃𓅆
𓂞𓏏 𓆑 𓈖 𓎡 𓈎𓈖𓏌𓅱𓏴𓂡𓏛𓏤 𓅓 𓅃𓅆𓂧𓈐𓊖 𓈝𓅓𓏭𓂻 𓄤𓆑𓂋𓏭𓏛 𓁷𓏤 𓈉𓏏𓏤 𓋀𓏏𓈇𓏤𓏥 𓋁𓃀𓏏𓈇𓏤𓏥
𓋴𓏏𓏏𓅱𓀾 𓆑 𓈎𓊃𓌟𓄹𓄹𓄹𓏥 𓎡 𓅓 𓊪𓇋𓇋𓃭𓏤𓍱
𓋴𓅱𓏏𓂋𓂷𓂡 𓆑 𓇋𓅱𓄹𓄹𓄹𓏥 𓎡 𓅓 𓏠𓈖𓐍𓏏𓀗𓍱𓏥 𓎡
𓇍𓇋𓏭𓂻 𓈖 𓎡 𓊗𓏤𓏤 𓊨𓇳𓅆 𓏤𓊹𓇋𓏏𓆑𓅆
𓇍𓇋𓏭𓂻 𓈖 𓎡 𓅃𓅆 𓎟𓏏 𓎛𓃀𓈖𓏌𓅱·𓊖 𓏤𓊹𓅆𓉻𓂝𓏛 𓂉 𓎔𓏛𓎛𓏏�·𓊖
𓏎 ·𓆑 𓈖 𓎡 𓏠𓈖𓐍𓏏𓀗𓍱 𓅓𓏌𓉐𓈖 𓎔𓏛𓎛𓏏�·𓊖 𓊃𓈙𓇾𓏴𓏛𓍱 𓅓𓏌𓉐𓈖 𓎛𓃀𓈖𓏌𓅱𓊖 𓋷𓄿𓅱𓏏𓍱 𓊪𓇋𓇋𓃭𓏤𓍱 𓅓 𓏤𓊹𓌥𓄿𓃀𓅱·𓊖
𓂋𓂝𓏛 𓆑 𓈖 𓎡 𓎛𓃀𓋴𓍱 𓈖 𓂚𓄿𓅱𓂡𓏛𓏤 𓈎𓂋𓇋𓋴𓍱 𓅓 𓐍𓈖𓈖𓂡𓈉 𓇋𓅱 𓎡 𓅓 𓂚𓄿𓅱𓏏𓏭𓂺 𓈎𓈖𓏌𓅱𓏴𓂡𓏛𓏤 𓅓 𓋀𓏏𓏏𓈉𓅆
𓈝𓅓𓏭𓂻 𓎡 𓂋 𓋴𓅓𓇋𓇋𓂡𓏛𓏤 𓅓𓂺𓏛 𓊨𓇳𓅆
𓍿𓏏𓆑𓏴𓂻 𓈖 𓎡 𓋴𓃀𓇋𓅱𓌙𓌫𓏥 𓎡
𓂜𓈖 𓇍𓇋𓏭𓂻 𓋴𓈖𓏥 𓂋 𓎡 𓆓𓏏𓇾
𓇍𓇋𓏭𓂻 𓈖 𓎡 𓊗𓏤𓏤 𓊨𓇳𓅆 𓏤𓊹𓇋𓏏𓆑𓅆
𓇍𓇋𓏭𓂻 𓈖 𓎡 𓊸𓈒𓀗𓏥 𓉐𓂋𓂻 𓅓 𓄑𓂋𓅆 𓂝𓈖𓏏𓏭𓈒𓏥 𓉐𓂋𓂻 𓅓 𓇳𓅆 𓎛𓋴𓏠𓈖𓈒𓏥 𓉐𓂋𓂻 𓅓 𓇑𓃀𓏌𓏏𓀗𓊖 𓋹𓏶𓅓𓆰𓏥 𓉐𓂋𓂻 𓅓 𓊨𓇳𓅆 𓏠𓈖𓈖𓈖𓈒𓏥 𓉐𓂋𓂻 𓅓 𓏤𓊹𓅆𓉻𓂝𓏛 𓌙𓅓𓇋𓇋𓈒𓏥 𓉐𓂋𓂻 𓅓 𓃹𓈖𓄤𓏤𓅆 𓆄𓊤𓅱
𓂝𓈎𓏭𓂻 𓋴𓈖𓏥 𓇋𓅱 𓂾𓂾𓄹𓄹𓄹𓏥 𓎡
𓋴𓂸𓌙𓌙𓏭𓏛 𓋴𓈖𓏥 𓂋 𓎡
𓈝𓅓𓏭𓂻 𓎡 𓁷𓏤 𓇾𓏤𓈇 𓏌𓏤 𓌉𓋞𓈒𓏥 𓁷𓏤 𓇋𓅭𓊃𓏏𓈇𓏤𓏥 𓏌𓏤 𓋞𓈒𓏥
𓇋𓇋𓂝𓈗𓂡𓏛𓏤 𓎡 𓁷𓏤 𓇋𓈖𓂋𓊌 𓏌𓏤 𓌉𓋞𓈒𓏥 𓁷𓏤 𓇋𓅭𓊃𓏏𓈇𓏤𓏥 𓏌𓏤 𓋞𓈒𓏥
𓈎𓂋𓇋𓋴𓍱𓏏𓅱𓏏 𓎡 𓁷𓏤 𓌨𓂋𓏏𓏛𓏤𓏥 𓈖𓏏𓏭 𓅓𓂝𓆑𓎡𓀗𓈒𓏥
𓈝𓅓𓏭𓂻 𓎡 𓇋𓅱 𓉗𓏏𓉐𓀗𓇋𓅆𓏏𓉐
𓐍𓈖𓋴𓅭𓂻 𓎡 𓉗𓏏𓉐𓃀𓈖𓃀𓈖𓏏𓉐𓅆 𓎛𓎛𓇳 𓅓 𓏤𓏤𓏤𓏤𓏤𓎱𓏏𓇳
𓐍𓈖𓋴𓅭𓂻 𓎡 𓇋𓅱 𓉗𓉻𓏏𓏏𓉐𓅆 𓅓 𓇳𓏤𓏥 𓄤𓆑𓂋𓏛𓏥 𓇋𓅱 𓎡 𓅓 𓃀𓈖𓏌𓅱𓅣𓅆 𓆣𓂋𓅱𓀾𓅆 𓈖 𓇳𓅆
𓌳𓂂𓂂 𓎡 𓂋𓈖𓅆 𓎡 𓅓 𓈈𓏏𓏥 𓎟𓏏
𓌳𓂂𓂂 𓅡𓅆 𓎡 𓅓 𓏏𓇯𓅆 𓆞𓐎𓅆 𓎡 𓅓 𓇼𓄿𓅱𓏏𓉐𓅆 𓏏𓏏𓅱𓀾𓅆𓏥 𓎡 𓅓 𓂋𓏥𓏤𓉐𓏤𓅆𓏥 𓇋𓅱 𓎡 𓋹𓈖𓐍𓏛𓅱𓏏 𓊗𓏤𓏤 𓇋𓅱 𓎛𓎛𓇳 𓇋𓅱 𓎡 𓂋𓊪𓇋𓀔𓏥 𓊗𓏤𓏤 𓇋𓅱 𓆓𓏏𓇾
𓊨𓇳𓅆 𓏤𓊹𓇋𓏏𓆑𓅆 𓏤𓊹𓍛 𓇋𓏠𓈖𓅆𓇳𓅆 𓇓𓏏𓈖 𓏤𓊹𓍛 𓎰𓏏𓆇𓁗 𓁷𓂋𓄣𓏤 𓋆𓏏𓊖𓅆 𓃂𓈗 𓉻𓂝𓏛 𓅓 𓇳𓏤 𓆑 𓁷𓇯𓊃𓈙𓇾𓏴𓏛𓅆 𓃂 𓏤𓊹
𓇋𓅱 𓇑𓇑𓈖𓈖 𓂋𓈖𓅆𓏥 𓏠𓈖𓍖 𓏠𓈖𓐍𓏏𓀗𓍊𓏛 𓅓 𓏤𓊹𓉗𓏏𓉐𓅆 𓈖𓏏𓏭 𓇋𓏠𓈖𓅆𓇳𓅆 𓇓𓏏𓈖𓅆𓊹𓊹𓊹𓅆𓏥 𓌂𓏤𓅆 𓀻𓋴𓅆 𓇯 𓊹𓊹𓊹 𓎟𓅱𓏥 𓆓𓏏𓇾
Source: https://github.com/oraec/corpus_raw_data/blob/main/oraec10.json
Credits: {"license"=>"cc-by-sa-4.0", "author"=>"Susanne T\u00F6pfer", "source"=>["https://github.com/simondschweitzer/aes", "https://github.com/simondschweitzer/aed-tei/blob/master/files/3ENAFOSI3ZCLJE7XZDY4TZ3WNI.xml"]}
