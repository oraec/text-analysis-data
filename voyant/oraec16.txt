𓈖𓏏𓂝𓏤𓏛𓏥 𓈖 𓋴𓅜𓐍𓏛 𓊨𓇳𓅆 𓅓 𓊹𓌨𓂋𓏏𓏏𓈉 𓁹𓂋𓏭 𓅓 𓊹𓉗𓏏𓉐 [⯑] 𓎟𓏏𓋁𓃀𓂧𓈉𓊖 𓅓 𓎛𓃀𓎱𓇳 𓎟 𓈖 𓊨𓇳𓅆 𓅓 𓈍𓂝𓏛 𓆑 𓎟𓏏 𓏌𓏤 𓇾𓏤𓈇 𓁹𓂋𓏭 𓅱𓏏 𓅓 𓐛𓏥𓏤𓉐 𓋴𓅜𓐍𓏛 𓅡𓏤𓅆 𓆑 𓊽𓊽 𓆞𓐎𓅆 𓆑 𓊪𓊃𓂧𓇳 𓅡𓏤𓅆 𓆑 𓅓 𓏏𓇯𓅆 [⯑] 𓂋𓈖𓊪𓆳𓀔 𓆑 𓁶𓏤𓇹𓇼𓂧𓅱𓇳𓏤 𓋴𓏠𓈖𓍖 𓅭𓏤𓅆 𓆑 𓄑𓂋𓅆 𓁷𓏤 𓎼𓏏𓉐 𓆑 𓇋𓅓 𓆑 [⯑] 𓆑 𓈖𓆓𓏏𓇾
𓍲𓏌𓏏𓀁 𓈖𓏏𓂝𓏤𓏛𓏥 𓊪𓈖 𓅜𓐍𓏛 𓋴 𓈖 𓍲𓏌𓏏𓀁𓏏𓅱 𓆑
𓃹𓈖𓈖 𓆑 𓎛𓎿𓋴𓀁𓏥 𓈖𓏏 𓊨𓇳𓅆 𓁷𓏤𓁶𓏤 𓇾 𓅓𓅓𓂝 𓋹𓈖𓐍𓅱𓀀𓁐𓏥 𓏠𓈖𓍖 𓅭𓏤𓅆 𓆑 𓅓 𓉐𓏤𓀗 𓆑 𓇳𓎟𓏤 𓀔𓏥 𓆑 𓁷𓏤𓁶𓏤 𓇾
𓋴𓅜𓐍𓏛𓍼𓏤 𓊪𓈖 𓁹𓏏𓈖 𓊨𓏏𓆇𓅆 𓎛𓈖𓂝 𓌢𓇋𓏏𓆇𓁗 𓋴 𓉠𓏏𓆇𓅆 𓅭𓏤𓅆 𓋴 𓄑𓂋𓅆 𓏇𓏏𓏏𓏭𓏛 𓁹𓂋𓏭𓏏𓅱 𓆑 𓈖 𓊨𓇳𓅆 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓋴𓋹𓈖𓐍𓏛 𓅡𓏤𓅆 𓆑 𓅓 𓊹𓌨𓂋𓏏𓏏𓈉 𓇳𓎟𓏤 𓋴𓇛𓅓𓏭𓏛 𓄣𓏤𓄹𓄹𓄹 𓆑 𓋴𓐍𓈖𓈖𓂡𓏥 𓐍𓏏𓆑𓀏𓏥 𓆑 𓎟𓏏
𓈖𓇋𓋴𓀞 𓇑𓇑𓈖𓈖 𓁹𓂋𓏭 𓋴𓈖𓏥 𓈖 𓊨𓇳𓅆 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓎼𓈙𓁐 𓆄𓀗 𓅓 𓇹 𓏤𓏤𓏤𓏤 𓆷𓏏 𓇳 𓎆𓎆𓏥 𓂋 𓇳 𓎆𓏥�
𓆓𓂧𓌃𓏤𓏏𓏏 𓅓𓂝𓇋𓂻 𓂋 𓉐𓏤 𓎡 𓂓𓏤𓃒𓂸𓄤𓆑𓂋𓏭𓏛 𓎟𓏏𓂋𓈖𓈖𓏏𓀗𓁐𓏥 𓌸𓂋𓇋𓇋𓏏𓏭𓅆 𓎟𓏏𓈞𓏏𓁐𓏥 𓄤𓁷𓏤𓅆 𓁷𓂋𓁶𓀀𓇋𓈎𓂋𓏏𓏏𓈉 𓀛𓇋𓇋𓅆 𓂉𓋀𓏏𓏏𓏤𓏥
𓂜𓈖 𓅱𓐍𓂧𓐎𓏛 𓈖 𓅱𓏥 𓄣𓏤 𓏥 𓈖 𓌸𓂋𓅱𓏏𓀁 𓎡 𓃹𓈖𓄤𓏤𓅆𓆄𓊤 𓆈𓏏𓏥𓍱𓏤𓀭𓏥 𓊨𓇳𓅆 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓎼𓈙𓁐 𓆄𓀗
𓊹𓊹𓊹𓅆𓏥 𓂋𓏏𓀀𓏥 𓂝𓂝𓏤𓏭𓅱 𓋴𓈖𓏥 𓈎𓄿𓀠𓏛 𓇋𓅱 𓅱𓆼𓄿𓐍𓂻 𓎡 𓏇𓇋 𓅭𓏤𓅆 𓅓𓐟𓏤 𓅐𓏏𓅆 𓆑
𓇍𓇋𓂻 𓎡 𓈖 𓅱𓏥 𓄣𓏤𓀗 𓏥 𓇋𓆛𓈖𓂧𓅪
𓂞 𓎡 𓉐𓂋𓂻 𓏥 𓅓 𓂋𓈙𓇋𓂉𓏛𓏥
𓈅𓈇𓈅𓈇𓈅𓈇𓅆𓏥𓄑𓂋𓅆 𓅓 𓎛𓂝𓂝𓀠𓏛
𓇋𓄿�𓏥𓈖𓋴𓏏𓈙𓀏 𓐍𓂋𓀒 𓈖 𓋴𓈖𓂧𓏏𓀗𓀁𓏛 𓎡
𓉔𓄿𓇋𓇋𓀁 𓊨𓇳𓅆𓂉𓋀𓏏𓏤𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓏌𓀀𓎡 𓌢𓇋𓁗 𓎡 𓊨𓏏𓆇𓅆
𓂜𓈖𓃹𓈖 𓊹𓅆 𓁹𓂋𓏭 𓁹𓂋𓏭𓈖 𓀀 𓊹𓏏𓆇𓅆 𓂋𓏤𓊪𓅱
𓁹𓂋𓏭𓈖 𓀀 𓅷𓄿𓂺𓅆 𓇋𓅱 𓀀 𓅓 𓈞𓏏𓁐 𓅓𓌸𓂋𓏏𓅱𓀁 𓋴𓋹𓈖𓐍𓏛 𓂋𓈖𓅆 𓎡 𓁷𓏤𓁶𓏤 𓇾
𓈗𓈘𓈇 𓎡 𓊹𓏏𓂋𓆴𓏭𓏛 𓅓𓏌𓉐𓈖 𓄡𓏏𓏤 𓀭
𓂋𓂞𓏏𓈖 𓀀 𓇓𓅱 𓁷𓏤𓁶𓏤 𓇾 𓐩𓏌𓀁 𓆑 𓐪𓂧𓏌𓏛𓏥 𓎡 𓋴𓈖𓃀𓏛 𓆑 𓏠𓈖𓅪 𓎡 𓎗𓏏𓅱𓏛 𓆑 𓈎𓈖𓏌𓅱𓏴𓅪 𓇋𓅱 𓁹 𓊃
𓋴𓏏𓈙𓀏 𓐍𓂋𓀒 𓈖 𓈙𓂝𓂧��𓂡 𓆑 𓄥𓄿𓅓𓇋𓇋𓀏𓏥𓋴𓏏𓈙𓀏 𓅓 𓊄𓃀𓂻𓈖𓋴𓏏𓈙𓀏
𓎼𓏏𓉐 𓈖 𓅬𓃀 𓈖 𓎡 𓈖𓏏𓎡 𓅭𓏤𓅆 𓆑 𓌸𓂋𓏏𓅱𓀁 𓆑
𓉔𓄿𓇋𓇋𓀁 𓊃𓎡𓂋𓅆𓊨𓇳𓅆 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓎼𓄿𓐎𓅪 𓊪𓏭𓆑 𓆣𓂋𓏛 𓅓 𓊃𓊪𓊗 𓁶𓊪𓏭 𓁹𓂋𓏭 𓏏𓅱 𓈖 𓎡 𓅨𓂋𓇋𓇋𓏏𓉐𓏥 𓅓 𓊽𓊽𓂧𓅱𓊖𓅆 𓇋𓅱 𓋴𓂧𓅱𓐍𓐎 𓎡 𓇋𓅱 𓋴𓇛𓅓𓏭𓏛 𓋴𓏏𓏭𓐎𓏛 𓎡
𓁹𓂋𓏭 𓏏𓅱 𓈖 𓎡 𓇋𓈖𓊪𓅆𓅓𓃂𓈗𓏏𓉐 𓇋𓅱 𓁹𓂋𓏭 𓇋𓆇𓅱𓀾𓏛𓏥 𓆑 𓇋𓅱 𓏌𓀀𓎡 𓎛𓈖𓂝 𓌢𓇋𓏏𓆇𓅆 𓎡 𓉠𓏏𓆇𓅆 𓁷𓏤 𓄝𓏏𓏭𓊮 𓏏𓂓𓅱𓊮 𓂋 𓂋𓏤 𓅨𓂋𓇋𓇋𓏏𓉐𓏥 𓇋𓅱 𓋴𓐍𓏏𓐍𓏏𓂽 𓋴𓏏𓈙𓀏 𓅓 𓅱𓆷𓄿𓅰
𓇋𓈖𓊪𓅆𓉐𓂋𓂻𓅓𓏴𓅱𓅱𓏏𓈇𓏤𓏥𓈖𓃂𓈗𓏏𓉐𓅆 𓇋𓅱 𓋴𓐍𓂋𓀒 𓐍𓏏𓆑𓀏𓏥 𓎡 𓎟𓏏
𓁹 𓈖 𓎡 𓇉𓄿𓅱𓂻𓏥 𓇋�𓅱𓀁 𓋴𓈖𓏥 𓈖 𓎡 𓇋𓅱 𓅭𓏤𓅆 𓄑𓂋𓅆 𓋴𓐍𓂋𓀒 𓋴𓃀𓇋𓅱𓌙𓀏𓏥 𓁷𓏤 𓅱𓂧𓏴𓂡 𓈖𓏏𓏏𓍢𓂡 𓂋 𓋴𓏏𓈙𓀏
𓊹𓊹𓊹𓅆𓏥 𓊢𓂝𓂻 𓅓 [⯑] 𓅓 𓈎𓈖𓏌𓅱𓏴𓅪 𓅨𓂋 𓆣𓂋𓏛 𓇋𓅓 𓎡
𓅱𓂧𓏴𓂡 𓋴𓈖𓏥 𓍸𓂡𓀁𓏥 𓂋 𓏏𓇯𓅆 𓇋𓅱 𓄔𓅓𓏭𓏛 𓏶𓏥𓈌𓏏𓉐𓅆 𓊹𓏏𓆇𓅆 𓅓 𓈖𓐍𓏭𓅱𓀁 𓁷𓏤 𓃀𓎼𓄿𓀁 𓌳𓂂𓂂 𓋴𓈖𓏥 𓁹𓂋𓏭 𓊪𓆑𓏭𓀏 𓂋 𓎡
𓇋𓅆 𓊢𓂝𓂻 𓂋 𓂋𓏤 𓃂𓈗𓏏𓉐 𓁷𓏤 𓈖𓇋𓋴𓀞 𓅓 𓈖𓏏𓂝𓏤𓏛𓏥 𓆑 𓋴𓋹𓈖𓐍𓏛 𓆑 𓅡𓏤𓅆 𓎡 𓇳𓎟𓏤
𓁹𓂋𓏭 𓏏𓅱 𓈖 𓎡 𓐍𓃀𓋴�𓂡 𓉻𓏛 𓄚𓈖𓏌𓅱𓀁𓏏𓅱 𓎡 𓅓 𓇹 𓏤𓏤𓏤𓏤 𓆷𓏏𓇳 𓎆𓎆𓏤𓏤𓏤𓏤𓏤
𓉐𓂋𓂻 𓎡 𓅓 �𓇳 𓄟𓋴𓀗𓏥𓅃𓅆 𓌨𓂋𓏛 𓎡 𓄑𓂋𓅆 𓄂𓏏𓏤𓏛 𓎡 𓍯𓄿𓂋𓍢 𓅓 𓂝𓂝𓏤𓏭𓅱 𓆑 𓋴𓊪𓂧𓇮𓏛 𓆼𓄿𓅓𓅓𓈐𓈐𓏥 𓎡
𓊹𓇋𓏏𓆑𓁐𓏥 𓊹𓍛𓏤𓀀𓏥 𓅓 𓃂𓈗 𓇋𓅱 𓄋𓊪𓀗𓏴 𓂋𓏤 𓎡 𓅓 𓄋𓂋𓏤𓍼𓏤
𓌨𓂋𓎱𓀀𓁷𓂋𓁶𓀀 𓃂𓈗𓀀𓏥 𓋴𓅜𓐍𓏛𓍼𓏤 𓋴𓈖𓏥 𓅓 𓂝𓂝𓏤𓏭𓅱 𓋴𓈖𓏥 𓁷𓏤 𓈖𓇋𓋴𓀞 𓇋𓅓𓏭𓏛 𓐍𓏏𓆑𓁷𓏤 𓎡
𓋴𓏏𓅓𓀀 𓄋 𓂋𓏤𓀗 𓎡 𓊃𓎡𓂋𓅆 𓅓 𓎛𓆰𓈖𓏌𓅱𓊛𓅆 𓅓 𓆄𓊤𓅱𓀁 𓐍𓏏𓆑𓀏𓏥 𓎡 𓐍𓂋𓀒 𓋴𓐍𓈖𓈖𓂡𓏥
𓉔𓄿𓇋𓇋𓀁 𓊨𓇳𓅆𓂉𓋀𓏏𓈇𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓅓𓂝𓇋𓂻 𓈖 𓀀 𓄣𓏤 𓅆 𓅱𓆼𓄿𓐍𓂻 𓎡 𓎛𓏏𓏤𓏤𓄣𓏤 𓅆 𓁷𓏤 𓂋𓅓𓁿𓏏𓅱 𓎡
𓅨𓂋𓂧𓅱𓀀𓄣𓏤𓅆 𓅓𓂝𓇋𓂻 𓈖 𓌢𓇋𓏏𓆇𓅆 𓎡 𓃹𓈖𓄤𓅆𓆄𓊤 𓅓𓂝𓇋𓂻 𓈖 𓈞𓏏𓁐 𓎡
𓎛𓄿𓇋𓇋𓀁 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓊹𓊹𓊹𓅆𓏥 𓊹𓏏𓆇𓅆𓏥 𓁶𓏤 𓋴𓈖𓏥 𓁷𓏤 𓌳𓄿𓊨𓏏𓏤𓏤𓂾𓂾𓏏𓄹 𓋴𓈖𓏥 𓄫𓅱𓏛 𓈖 𓇍𓇋𓂻 𓎡 𓈖 𓊃𓈖𓏥
𓂋𓏏𓀀𓏥 𓅓 𓃛𓅱𓀁 𓅓 𓈎𓄿𓀠𓏛 𓂜𓈖 𓌳𓂂𓂂𓏏𓅱 𓎡
𓇍𓇋𓂻 𓎡 𓈖 𓈖𓏥 𓅡𓏤𓅆𓏠𓈖𓐍𓏏𓀗𓍊 𓂋𓎛𓎛𓇳
𓄤𓆑𓂋 𓎛𓂝𓏤𓄹𓏥 𓎡 𓋴𓈖𓃀𓏭𓏛 𓏠𓈖𓅪 𓎡 𓂧𓂋𓂡 𓈋𓅱𓅪 𓎟𓏏
𓀸 𓎛𓂝𓏤𓄹𓏥𓅆 𓎡 𓐍𓂤𓄿𓅱𓏛𓏏𓅱 𓆑𓎡 𓂜𓈖 𓄿𓉔𓄿𓅪 𓎡
𓏏𓏏𓅱𓀾 𓎛𓂝𓏤𓄹𓏥𓅆 𓎡 𓂜𓈖 𓂝𓏏𓄹 𓆄𓅱𓅪 𓇋𓅓 𓎡
𓉔𓄿𓇋𓇋𓀁 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓅱𓀗
𓏏𓏏𓅱𓀾 𓁶𓏤𓅆 𓎡 𓆑𓄿𓀋𓂡 𓅨𓂋𓂋𓏏𓀗𓋑 𓍲𓈖𓏌𓅱𓁸𓏥 𓅓 𓐍𓊃𓂧𓃀𓀗𓈒𓏥 𓈖 𓆄𓏏𓏛 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓂂𓂂𓅱𓏭 𓎡 𓌳𓂂𓂂 𓎡 𓇋𓅓 𓋴𓈖𓏥 𓌸𓂋𓏏𓏤𓏤𓁹𓁹𓁗𓁗 𓁷𓏤 𓐍𓂤𓄿𓅱𓂡𓏏𓅱 𓎡 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓄔𓄔𓏤𓏥 𓎡 𓈖𓏏𓏭 𓄔𓅓𓏭𓏛 𓄭𓂋𓅱𓀁 𓈖 𓁨𓅆𓏥 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓂉𓏤𓄹 𓎡 𓂉𓏤𓄹 𓎡 𓈙𓊪𓇋𓂉𓂡 𓊡𓏥 𓊨𓇳𓅆𓂉𓋀𓏏𓏏𓏤𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓂋𓏤 𓎡 𓌃𓏤𓏥 𓎡 𓇋𓅓 𓆑 𓅓𓂝𓆓𓂧�𓂡 𓈖 𓎡 𓄑𓂋𓅆 𓂋𓏤 𓎡 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓂝𓂋𓏏𓏤𓏤��𓏥 𓎡 𓁷𓏤𓅆 𓎡 𓋴𓏠𓈖𓍖 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓆼𓄿𓃀𓋴𓀗𓁸𓏥 𓎡 𓍘𓎛𓈖𓈒𓏥 𓌳𓄿𓏭𓅱𓇶𓏥 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓂏𓄹 𓎡 𓅓𓂧𓊃�𓊌 𓍿𓊃𓍞𓄑𓄹𓏤𓏥 𓎡 𓅓 𓅓𓂝𓆑𓎡𓀗𓈒𓏥 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓄓𓏏𓏤𓄹 𓎡 𓅓 �𓅓𓏭𓏛𓇾𓇾𓈇𓀗𓈇𓅆𓏥𓊖 𓈖𓄓𓊃𓃀𓅱𓀁 𓆑 𓂋 𓐍𓏏𓆑𓀏𓏥 𓎡 𓊨𓇳𓅆𓂉𓋀𓏏𓏏𓏤𓏥 𓊨𓇳𓅆 𓊹𓇋𓏏𓆑 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓍲𓏛𓃀𓄹 𓎡 𓈖 𓎛𓋴𓏠𓈖𓈒𓏥 𓎡 𓇋𓎛𓏏𓏤𓏤𓄈𓄹 𓎡 𓂜𓈖 𓎼𓄿𓏴𓅪 𓋴 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓅘𓎛𓃀𓄹 𓎡 𓆑𓄿𓀋𓂡 𓄡𓎡𓂋𓈒𓏥 𓅱𓍑𓄿𓈒𓏥 𓀸 𓐍𓐍𓅱𓄈𓄹 𓎡 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓂧𓏏𓏤𓏥 𓎡 𓋴𓏠𓈖𓍖 𓁷𓏤 𓆱𓏏𓏤 𓇋𓅱 𓆑 𓏠𓈖𓍖 𓅓𓏌𓉐𓈖 𓊏𓊪𓇹𓏤𓏥 𓎡 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓇥𓂋𓅱𓅱𓏥𓄹 𓎡 𓋭𓊃𓏥𓄹 𓎡 𓋴𓏠𓈖𓍖 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓄡𓏏𓏤𓄹 𓎡 𓈙𓇾𓏴𓏏𓏛𓉐 𓎡 𓇉𓄿𓊪𓅱𓍱𓂡 𓋴 𓏶𓅓𓏭 𓋴 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓆄𓆄𓏏𓏤𓏤𓄹 𓎡 𓋴𓏠𓈖𓍖 𓇋𓅱 𓋭𓏏𓏤𓏥 𓎡 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓅱
𓏏𓏏𓅱𓀾 𓅓𓂝𓅷𓏤𓄿𓂺 𓎡 𓌨𓂋𓏭𓅱�𓏥 𓎡 𓇋𓅱 𓈖𓎡𓂺 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓊪𓊃𓂧�𓄹 𓎡 𓎛𓈖𓂝 𓐍𓊪𓂧𓏏𓏤 𓎡 𓋴𓇛𓅓𓏭𓏛𓀉 𓁷𓏤 𓎼𓏏𓉐 𓇳𓎟𓏤 𓊨𓇳𓅆𓂉𓋀𓏏𓏏𓏤𓅆 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓏏𓏏𓅱𓀾 𓏏𓃀𓏏𓏤𓏤𓋸𓋸𓏥 𓎡 𓁷𓏤 𓇾𓏤𓈇 𓉐𓂋𓂻 𓈗𓈘𓈇 𓌨𓂋𓏏𓏛𓏤 𓏥 𓊨𓇳𓅆𓂉𓋀𓏏𓏏𓏤𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗
𓉔𓄿𓇋𓇋𓀁 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓊨𓏏𓆇𓅆 𓎛𓈖𓂝 𓉠𓏏𓆇𓅆 𓆓𓂧 𓋴𓈖𓏥 𓊏𓊪𓂡 𓈖 𓎡 𓁶𓏤𓄹 𓎡 𓇋𓆛𓈖𓈎𓏴𓂡 𓈖 𓎡 𓇋𓅱𓆑𓄹𓏥 𓎡 𓂝𓃀𓅱𓏛𓏥 𓈖 𓎡 𓂝𓏏𓄹𓏥 𓎡 𓋴𓈎𓄿𓆌 𓈖𓎡 𓎛𓂝𓏤𓄹𓏥𓅆 𓎡 𓈖𓍇𓏌𓅱𓏭𓂻 𓈖𓅱𓏥 𓅱𓂧𓏤𓏤𓍱𓂡𓏥 𓎡 𓆣𓂋𓏛 𓎡 𓅓 𓋴𓃀𓈎𓆌𓅆 𓎟𓆞
𓉔𓄿𓇋𓇋𓀁 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓃹𓈖𓈖 𓎡 𓋴𓈖𓃀𓏭𓏛 𓅓 𓎛𓂝𓏤𓄹𓏥 𓎡 𓂧𓂋𓂡 𓆼𓄿𓇋𓇋𓅪𓏥 𓎡 𓋴𓈖𓃀𓏭𓏛 𓏠𓈖𓅪 𓎡 𓈖𓐍𓏭𓅱𓀁 𓊪𓆑𓏭 𓂜𓈖 𓇍𓇋𓂻 𓆑 𓂋𓎛𓎛𓇳
𓅓𓂝𓇋𓂻 𓈖 𓈖𓏥 𓌢𓏌𓏤 𓅆 𓅓𓂝𓇋𓀗𓂻 𓈖 𓈖𓏥 𓋹𓈖𓐍𓏛 𓄣𓏤𓏥 𓅓 𓏏𓂋𓆴𓇳 𓈖 𓂻𓅱 𓎡
𓅷𓄿𓂺𓀀𓏥 𓁷𓏤 𓈖𓇋𓋴𓀞 𓈖 𓎡 𓈞𓏏𓁐𓏥 𓁷𓏤 𓂋𓂋𓅓𓁿𓏏𓅱 𓎡 𓅓 𓄫𓅱𓏛 𓈖 𓂻𓅱 𓎡 𓈖 𓊃𓈖𓏥
𓇋𓏏𓅱𓂋𓉐𓉐𓇗𓂝𓏏𓀗𓊖 𓇋𓏏𓅱𓂋𓉐𓉐𓇇𓏏𓀗𓊖 𓂜𓈖 𓆄𓅱𓅪 𓅓 𓂋𓈖𓅆 𓎡
𓏠𓈖𓍖 𓎡 𓅓 𓈈𓏏𓏥 𓊖𓏏𓏥 𓊹𓊹𓊹𓅆𓏥 𓇋𓅱𓎛𓎛𓇳
𓎛𓄿𓇋𓇋𓀁 𓊨𓇳𓅆𓂉𓋀𓏏𓏏𓏤𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓍿𓊃𓍞𓀗𓂻 𓏏𓅱 𓊗 𓏭 𓇋𓅓𓂜 𓎡 𓏴𓂋𓂧𓅱𓀉
𓅭𓏤𓅆 𓎡 𓄑𓂋𓅆 𓁷𓏤 𓋴𓐍𓂋𓂡𓏥 𓐍𓏏𓆑𓀏𓏥 𓎡
𓍿𓊃𓍞𓂻 𓎡 𓂋 𓏏𓇯𓅆 𓄥𓄿𓅓𓏭𓏛 𓎡 𓅓𓀗 𓇳𓅆
𓇋𓇩𓏏𓏤𓇋𓇋𓀀𓏥𓅱𓇋𓄿𓊛𓅆 𓂞𓏏 𓋴𓈖𓏥 𓈖 𓎡 𓇋𓄿𓏭𓅱𓀢𓏛𓏥
𓂋𓏥𓏤 𓈌𓏏𓉐�𓅆𓏥 𓅓 𓍿𓎛𓎛𓏭𓅱𓀠𓏛 𓎛𓆰𓈖𓎼𓎼𓄿𓀁 𓅱𓏥 𓁷𓏤𓆱𓐍𓂻𓏥 𓎡
𓌸𓂋𓏏𓅱𓀁 𓎡 𓅓 𓄣𓏤𓀗 𓏥 𓈙𓆑𓏭𓇋𓇋𓏛𓏥 𓎡 𓅓 𓎛𓏏𓏭𓄣𓏤𓀗 𓏥 𓇥𓂋
𓂝𓈎𓂻 𓎡 𓅓 𓅱𓍑𓄿𓏏𓀗𓂀𓅆 𓄥𓄿𓅓𓏛 𓎡 𓎛𓈖𓂝 𓋴 𓋴𓇅𓆓𓏏 𓇋𓆛𓈖𓌰𓅓𓁸𓏥 𓁷𓏤 𓇾𓏤𓈇 𓅓 𓅱𓆼𓄿𓏭𓅱�𓇳 𓅓 �𓎛𓅱�𓅆𓇋𓅆 𓂓𓏤𓃒𓂸𓂋𓈖𓊪𓆴𓀔𓅆 𓅓 𓏏𓇯𓅆 𓇳𓎟𓏤
𓈎𓌳𓄿𓅓𓌙𓅯𓏛 [⯑] 𓀀 𓇷𓏥𓏥𓏥𓊹𓊹𓊹𓅆𓏥𓈖𓅪𓏏𓀗
𓇋𓅱 𓅱𓍑𓄿𓏏𓆇𓅆 𓅓 𓎆𓏤𓏤𓏤𓏤𓏤𓈖𓏏𓀗𓎱𓇳 𓎡𓄿𓀁 𓄞𓏛 [⯑] 𓍯𓄿𓅱𓅱𓈐𓂻
𓁹𓂋𓏭𓈖 𓀀 𓇋𓅱𓂝𓈎𓂻 𓎡 𓇋𓅱 𓂀𓅆 𓆣𓂋𓏛 𓌂𓏤𓅆 𓈖 𓊨𓇳𓅆 𓊪𓅱
𓇋𓅆 𓁷𓏤 𓅓 𓂧𓃀𓎛𓅱𓏭𓄑𓀁𓏒𓏥 𓋴 𓇋𓅱 𓂋𓅱𓇋𓄿𓂢𓅪 𓇋𓉔𓄿𓅪 𓁷𓏤 𓋴
𓈍𓂝𓏛 𓎡 𓅓 𓏏𓇯𓅆 𓎛𓈖𓂝 𓊪𓅱𓇋𓇋𓂺 𓂓𓏤𓃒𓂸𓏥 𓃛𓅱𓏴𓂋𓀉 𓎩𓏏𓀗𓃒𓏥 𓐍𓏏𓆑 𓌳𓂂𓂂 𓏏𓅱 𓅓 𓏏𓇯𓅆 𓅓 𓇳𓏤 𓊪𓈖
𓉔𓄿𓇋𓀁 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓎛𓃹𓈖𓏌𓅱𓀔𓅆 𓎡 𓇋𓅱 𓈌𓏏𓉐𓅆 𓈖𓏏 𓏏𓇯𓅆 𓇳𓎟𓏤 𓈖𓐍𓐍𓀗𓅆 𓎡 𓁶𓏤 𓏏𓂋𓆴𓇳𓇳𓏥
𓂻𓅱 𓎛𓂝𓊪𓈗𓈘𓈇𓅆 𓅓 𓎗𓏏𓅱𓍼𓏤 𓁶𓏤𓂋𓏤 𓎡 𓋴𓋹𓈖𓐍𓏛 𓂋𓏏𓀀𓏥 𓅓 𓂋𓈋𓅱𓅱𓐏𓏥 𓉐𓂋𓂻 𓅓 𓎛𓂝𓏤𓄹𓏥 𓎡
𓋴𓂋𓅱𓂧𓌗 𓆷𓏏𓏤𓆭𓏥 𓎟 𓅓 𓂻𓅱 𓎡 𓉻𓂝 𓏏𓅱 𓇑𓇑𓂜𓈖𓀉 𓏏𓅱 𓄿𓐍𓄿𓐍𓇇𓆰𓏥 𓋔𓈖𓏏𓀗𓈗𓈘𓈇 𓅓 𓇅𓇅𓆓𓆓𓆰𓏥
𓉔𓄿𓇋𓇋𓀁 𓊨𓇳𓅆𓂉𓋀𓏏𓏏𓏤𓏥𓅆 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓈖𓏏𓎡 𓎟𓏏𓁨𓏤𓅆𓏥 𓅱𓍿𓊃𓍞𓏭𓂻 𓌙𓏭𓅱𓃔𓏏𓄛𓏥 𓎟 𓏠𓈖𓏠𓈖𓃒𓏥 𓎟𓏏 𓋴𓐪𓂧𓏌𓏛 𓈖𓏏𓏭𓎟𓏏 𓇋𓅓 𓎡
𓈖𓎡𓇋𓅓𓇋𓇋𓏭𓏛 𓏏𓇯𓅆 𓈖𓎡𓇋𓅓𓇋𓇋𓏭𓏛 𓇾𓏤𓈇 𓈖𓎡𓇋𓅓𓇋𓇋𓏭𓏛 𓈖𓏏𓀗𓈗𓈘𓈇 𓈖𓎡𓇋𓅓𓇋𓇋𓏭𓏛 𓏶𓅓𓏭𓏏𓅱 𓋴𓈖𓏥 𓎟𓏏 𓅓 𓂋𓈖𓅆 𓎡 𓊪𓅱𓇋𓇋𓏛 𓈖 𓄹𓂐𓈗𓈘𓈇𓅆
𓉔𓄿𓇋𓇋𓀁 𓈖 𓎡 𓅓 𓂋𓈖𓅆 𓎡 𓊪𓆑𓏭𓏛 𓈖 𓇑𓇑𓈖𓈖𓏏𓀗𓀉𓅆𓂉𓉗𓏏𓉐𓅨𓂋𓇋𓇋𓏏𓉐 𓈖𓏏𓎡 𓎟𓏏𓆄𓏏𓆇𓅆 𓄟𓋴𓂧𓅪 𓇋𓇩𓋴𓆑𓏭𓅪𓏥 𓋴𓆣𓂋𓏛 𓐍𓂋𓇋𓇋𓄓𓏥 𓅓 𓇋𓇩𓋴𓆑𓏭𓂧𓏭𓅪𓏥
𓆄𓏏𓆇𓅆 𓊗 𓏭 𓎛𓈖𓂝𓏛 𓎡 𓂜𓈖 𓍯𓄿𓅱𓈐𓂻 𓇓𓅱 𓂋 𓎡 𓇳𓎟𓏤 𓂜𓈖 𓃀𓋴𓆟𓂻 𓇋𓇩𓋴𓆑𓏭𓅪𓏥 𓂋 𓎡 𓅓 𓃀𓏤𓏏𓉐 𓎟𓏏 𓃹𓈖𓈖 𓎡 𓇋𓅓𓏭𓏛
𓈖𓎡𓇋𓅓𓇋𓇋𓏭𓏛 𓋹𓈖𓐍𓏛 𓅓𓏏𓀏 𓈖𓎡𓇋𓇋𓅓𓏭𓏛 𓅷𓄿𓂺𓀀𓏥 𓈞𓏏𓁐𓏥
𓉔𓄿𓇋𓇋𓀁 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓇉𓄿𓂧𓏏𓀗𓁐𓏥 𓂋𓂋𓅓𓁿 𓋴𓈖𓏥 𓂋𓏏𓀀𓏥 𓈞𓏏𓀀𓏥 𓁷𓏤 𓇋�𓅱𓀁𓏥
𓎃𓏤𓏛𓏥𓈖𓌰𓅓𓇋�𓏛 𓎡 𓅓 𓎃𓏤𓏛𓏥 𓎡 𓇋𓅱 𓏏𓂋𓆴𓇳𓏥 𓅓𓂝𓎡𓏏𓏛𓏤 𓏥 𓎛𓂝𓏤𓄹𓏥𓅆 𓎡 𓋴𓐍𓂋𓀒 𓅱𓏥 𓐍𓏏𓆑𓀏𓏥𓏛 𓎡 𓎟𓏏
𓎼𓏏𓉐𓏛 𓎡 𓋴𓏠𓈖𓍖 𓇳𓎟𓏤 𓏇𓇋 𓎼𓏏𓉐 𓈖 𓇳𓅆 𓅓 𓇓𓏏𓈖𓇋𓇋𓏏𓏭𓅆 𓉻𓏏𓏛 𓅓 𓄚𓈖𓏌𓅱𓊖 𓆑 𓇋𓅱 𓅭𓏤𓅆𓅭𓏤𓅆 𓆑 𓆄𓅱𓅆 𓏏𓆑𓏌𓏏𓆇𓅆 𓎛𓈖𓂝 𓆑 𓅓 𓊃𓊪𓊗𓁶𓊪𓏭
𓆄𓅱𓅆 𓆓𓂧 𓆑 𓇋𓀁 𓅭𓏤𓅆 𓈖 𓅭𓏤𓅆 𓏌𓀀𓎡 𓅭𓏤𓅆 𓎡 𓂋𓈖𓊪𓆴𓊪𓀔𓏛 𓎡 𓅓 𓊤𓅱𓀁 𓅆 𓏌𓀀𓎡 𓂞𓏏 𓊡𓏥 𓇋𓅱 𓇋𓎛𓇋𓇋𓏏𓏭𓄈𓏏𓄹 𓎼𓄿𓐎𓅪𓏏𓅱 𓋹𓈖𓐍𓏛 𓇋𓅓 𓆑 𓂋 𓇋𓎛𓏏𓏭𓄈𓀗𓄹 𓈖𓏏𓎡 𓇋𓍘𓇋𓇋𓀛𓅆𓅓𓊹𓊹𓊹𓅆𓏥 𓀗𓇋𓀀 𓂉𓇷𓏥𓏥𓏥𓊹𓊹𓊹𓅆𓏥
𓏏𓆑𓏌𓏏𓆇𓅆 𓆓𓂧 𓇓𓅱 𓉔𓄿𓇋𓇋𓀁 𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓈖𓈖𓎡 𓅐𓏏𓆇𓁗 𓎡 𓃛𓅱𓏴𓂋𓁐𓈖 𓇋𓏏𓆑𓅆 𓋴 𓅓 𓇳𓏤 𓈖 𓁷𓏤𓈖𓏭𓁷𓏤𓀏 𓄟𓋴 𓋴 𓅓 𓎛𓂝𓂝𓀠𓏛
𓁹𓂋𓏭𓈖 𓀀 𓆣𓂋𓅱𓀾𓏛 𓈖 𓏶𓅓𓏭𓇋𓇋𓏏𓊮 𓇋𓅱 𓋴𓐍𓂋𓂡𓏥 𓐍𓏏𓆑𓀏𓏥 𓆑 𓎟𓏏 𓏇𓏏𓏏𓏭𓏛 𓊃𓊪𓊗𓏥 𓎟 𓁹𓂋𓏭𓈖 𓀀 𓈖 𓇋𓏏𓆑𓅆 𓅆 𓇳𓅆 𓅓 𓊃𓊪𓊗𓁶𓊪𓏭 𓁹𓂋𓏭 𓋴𓈖𓏥 𓈖 𓊨𓇳𓅆𓂉𓋀𓏏𓏏𓏤𓏥𓅆 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓇋𓅱 𓆣𓂋𓏛 𓇋𓆇𓅱𓀾𓏛𓏥 𓆑 𓅓𓈖𓌳𓄿𓅱𓏭𓏛 𓏌𓀀𓎡 𓅐𓏏𓆇𓅆 𓈖 𓅐𓏏𓆇𓁗 𓎡 𓈖𓈖𓎡 𓅭𓏏𓏏𓁗 𓎡 𓅨𓏏𓂋𓅆
𓈖𓏏𓎡 𓌂𓏤𓅆𓇼𓄿𓅱𓀢𓏛𓏥𓋹𓈖𓐍𓅱𓀀𓁐 𓅱𓃀𓈖𓇳𓅆 𓎡 𓈖 𓈖𓏥 𓅓 𓏏𓂋𓆴𓇳 𓈖 𓅱𓆼𓄿𓐍𓂻 𓎡
𓇔𓏏𓈇𓏤𓏥 𓎔𓏏𓈇𓏤𓏥 𓂜𓈖 𓆄𓅱𓅱𓅪 𓏥 𓈖 𓌳𓂂𓂂 𓎡 𓋀𓏏𓈇𓏤𓏥 𓋁𓃀𓏏𓈇𓏤𓏥 𓏠𓈖𓍖 𓌨𓂋 𓋴𓈖𓂧𓏏𓏭𓀁𓏛 𓎡
𓅡𓇋𓎡𓅱𓂡 𓇋𓅓𓏭𓏛𓁶𓏤 𓋴𓈖𓏥 𓇳𓎟𓏤 𓂜𓈖 𓃛𓅱𓂧𓂻 𓋴𓈖𓏥 𓇋𓅱 𓍛𓏤𓅆 𓎡 𓆓𓏏𓇾 𓅓 𓌸𓂋𓏏𓅱𓀁 𓋴𓈖𓏥 𓌳𓂂𓂂 𓎡
𓉔𓄿𓇋𓇋𓀁 𓊨𓇳𓅆𓂉𓋀𓏏𓈇𓏤𓏥𓅆 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓅓𓇋𓂻 𓈖 𓀀 𓏌𓀀𓎡 𓌢𓇋𓏏𓆇𓅆 𓎡 𓊨𓏏𓆇𓅆
𓍿𓊃𓍞𓂻 𓏏𓅱 𓊗 𓏭 𓅓𓂝𓇋𓂻 𓈖 𓊤𓅱𓀁 𓀀 𓄔𓅓𓏛 𓎡 𓈖𓇋𓋴𓀞 𓅓 𓇑𓇑𓈖𓈖 𓁹𓂋𓏭𓈖 𓀀 𓈖 𓎡
𓁹𓂋𓏭𓈖 𓀀 𓈖 𓎡 𓂋𓈖𓅆 𓎡 𓅓𓏌𓉐𓈖 𓈈𓏏𓏥 𓎟𓏏 𓇋𓄿𓏏𓀗𓈏𓏏𓏤𓏥𓊖 𓎟𓏏 𓌨𓂋 𓋴𓈖𓂧𓏏𓀗𓀁𓏛 𓎡
𓇋𓅱 𓋴𓈖𓏥 𓁷𓏤 𓈖𓇋𓋴𓀞𓏛 𓎡 𓅓𓏌𓉐𓈖 𓅱𓏥 𓅓 𓏏𓂋𓆴𓇳 𓈖 𓅱𓆼𓄿𓐍𓂻 𓎡
𓂜𓈖 𓅱𓐍𓂧𓁑 𓄣𓏤 𓏥 𓅓 𓌸𓂋𓏏𓅱𓀁 𓃛𓅱𓂧𓂻 𓇍𓇋𓂻 𓎡 𓈖 𓅱𓏥
𓉔𓄿𓇋𓇋𓀁 𓊨𓇳𓅆𓂉𓋀𓏏𓏏𓏤𓏥𓅆 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓄟𓋴 𓏏𓅱𓎡 𓅐𓏏𓆇𓅆𓏛 𓎡 𓏌𓏏𓇯𓏏𓆇𓅆 𓅓 𓌀𓏏𓊖𓅆 𓆣𓂋𓏛 𓎡 𓅓 𓎛𓃹𓈖𓏌𓅱𓀔
𓇋𓉔𓄿𓇋𓇋𓀁 𓅓𓇥𓂋 𓈍𓂝𓏛𓅆 𓎡 𓁷𓏤 𓇾𓏤𓈇 𓅓 𓐍𓏤𓀔𓅆
𓄔𓅓𓏛 𓊃 𓇳𓅆 𓅓 𓄚𓈖𓏌𓅱𓊖 𓆑 𓅓 𓇾𓏤𓈇𓇇𓅱𓊖 𓄣𓏤𓄹 𓆑 𓎛𓂝𓂝𓀠𓏛𓏏𓅱 𓅓 𓄟𓋴𓏏𓅱 𓎡
𓄭𓂋𓅱𓂻 𓎡 𓇋𓅱 𓉗𓏏𓉐𓇓𓏏𓈖𓇋𓇋𓏏𓏛𓏤𓏥𓊖 𓅓 𓅱𓆼𓄿�𓇳 𓅓 𓂌 𓈖 𓇹𓇼𓂧𓅱𓇳𓏤 𓎆𓏤𓏤𓏤𓏤𓏤𓈖𓏏𓀗𓎱𓇳 𓌳𓂂𓂂 𓏏𓅱𓎡 𓇳𓅆 𓂝𓈎𓂻 𓌸𓂋𓏏𓅱𓀁 𓎡 𓅓 𓎛𓏏𓏭𓄣𓏤𓄹 𓆑 𓅓 𓇓𓏏𓈖𓅆 𓅓 𓊨𓏏𓉐 𓏏𓈖 𓂋𓂝𓏏𓈖 𓆑 𓈖 𓎡 𓎼𓏏𓉐 𓈖 𓇋𓏏𓆑𓅆 𓎡 𓆇𓃀𓅆 𓈖𓏏𓎡 𓅭𓏤𓅆 𓆑 𓌸 𓆑
𓂝𓈎𓂻 𓎡 𓇋𓅱 �𓏏𓉐𓅆 𓇋𓅱 𓈙𓇾𓏴𓏏𓏛𓉐𓅆 𓎡 𓅓 𓉗𓏏𓉐𓃀𓈖𓃀𓈖𓏏𓊖𓅆 𓊹𓊹𓊹𓅆𓏥 𓅓 �𓏏𓏤𓅷𓏤𓅐𓏏𓆇𓅆𓊖 𓎛𓂝𓂝𓀠𓏛𓏭𓅱 𓅓 𓌳𓂂𓂂 𓎡 𓇔𓊅𓆑𓊖𓅆 𓌨𓂋𓏛 𓎡 𓇳𓎟𓏤 𓃹𓈖𓈖 𓎡 𓇋𓅓𓏭𓏛 𓅓 𓇋𓏏𓅓𓅆𓆣𓇋𓅆 𓀙𓇋𓅆𓅓𓉺𓏌𓏏𓅆
𓋁𓃀𓂧𓈉𓊖 𓊖𓏏𓏤𓏛 𓎡 𓅓 𓇾𓏤𓈇𓇗𓂝𓀗𓊖 𓃹𓈖𓈖 𓎡 𓇋𓅓 𓆑 𓇳𓎟𓏤 𓅓 𓊨𓇳𓅆𓋀𓏏𓏏𓏤𓏥𓅆 𓊹𓅆𓉻𓂝𓏭𓏛 𓎟𓏏𓋁𓃀𓂧𓈉𓊖 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓏇𓏏𓏏𓏭𓏛
𓋴𓂧𓈖𓌰𓅓𓂽 𓊨𓏏𓆇𓅆 𓈐𓏏𓏥 𓄂𓏏𓏤 𓊪𓆑𓏭𓀏 𓇋𓅱 𓋁𓃀𓂧𓈉𓊖 𓋴𓐍𓂋𓀒 𓅭𓏤𓅆 𓎡 𓄑𓂋𓅆 𓐍𓏏𓆑𓀏𓏥 𓎡 𓇳𓎟𓏤
𓂋𓈖𓊪𓆴𓊪𓀔𓏛 𓎡 𓅓 𓊽𓊽𓂧𓅱𓊖𓅆 𓎟𓏏𓊵𓏏𓊪𓈞𓏏𓆇𓁗 𓁷𓏤 𓐍𓂤𓄿𓅱𓏭𓏛𓏏𓅱 𓎡 𓌢𓇋𓍘𓅆 𓁷𓏤 𓋴𓁷𓂋𓇋𓅱𓈐𓂻 𓋴𓏏𓈙𓀏
𓉗𓏏𓉐𓃛𓅱𓏏𓏭�𓏏𓉐 𓅓 𓇋𓄿𓏭𓅱𓀢𓏛𓏥 𓊗 𓏤𓏤 𓂋𓏤𓋴�𓏏𓏏𓈉 𓅓 𓂥𓂋𓏭 𓊗 𓏤𓏤
𓐍𓂤𓄿𓅱𓏤𓂡 𓏏𓅱𓎡 𓎸𓅓𓅆 𓅓 𓏁𓈗𓏏𓊖 𓄝𓏏𓏭𓂐 𓆑 𓈖 𓎡 𓈗𓈘𓈇 𓁷𓏤 𓊵𓏏𓊪𓏏𓉐 𓅓 𓏁𓈗 𓉐𓂋𓂻 𓇋𓅓 𓆑 𓈖𓌳𓄿𓅱𓏭𓏛 𓉐𓂋𓂻 𓇋𓅓 𓎡
𓄑𓂧𓏏𓊖 𓏠𓈖𓍖 𓌨𓂋 𓂋𓈖𓅆 𓎡 𓄑𓂋𓅆 𓁷𓏤 𓋴𓐍𓂋𓀒 𓋴𓏏𓈙𓀏
𓄑𓂋𓅆�𓊖 𓅓 𓎛𓂝𓂝𓀠𓏛 𓌳𓂂𓂂 𓎡 𓉗𓏏𓉐𓇋𓊪𓏭𓏏𓉐 𓅓 𓇛𓅓𓏭𓏛𓄣𓏤𓄹
𓅢𓏤𓅆𓏥𓈖𓐍𓈖𓏏𓉐𓊖 𓅓 𓇋𓉔𓄿𓇋𓇋𓀁 𓐍𓂤𓄿𓅱𓏭𓏛 𓏏𓅱𓎡 𓇑𓃀𓏌𓏏𓁗 𓅓 𓇑𓃀𓏌𓊖
𓂥𓂋𓏭 𓋴 𓈍𓂝𓏛 𓎡 𓅓 𓅒𓅆𓅆𓏥 𓃹𓈖𓈖 𓊃 𓅓 𓈖𓂋𓇋𓅱𓅭𓅆 𓁷𓏤 𓁹𓂋𓏭 𓎃𓏤𓏛𓏥 𓎡 𓇋𓅱 𓋴 𓅓 𓂝𓂋𓂝𓏏𓆇𓆗 𓏠𓈖𓍖𓏏𓅱 𓁷𓏤 𓁶𓏤𓅆 𓎡 𓂞 𓊃 𓈍𓂝𓏛 𓎡 𓏇𓇋 𓇳𓅆 𓇳𓎟𓏤
𓊹𓊵𓏏𓊪𓏛𓏥 𓅓 𓂋𓈙𓇋𓂉𓏛𓏥 𓊗 𓏤𓏤 𓋴𓃂𓈗 𓏏𓅱𓎡 𓉺𓏤𓅆 𓅓 𓉗𓏏𓉐𓌂𓏤𓅆𓏥𓊖
𓐍𓂤𓄿𓅱𓏭𓏛 𓏏𓅱𓎡 𓊨𓏏𓆇𓅆 𓅓 �𓏏𓊖
𓊡𓏥𓅨𓂋𓏏𓊖 𓅓 𓎛𓂝𓂝𓀠𓏛 𓐍𓂋𓏛 𓎡
𓃹𓈖𓈖 𓎡 𓅓 𓄋𓈐𓏛𓏥𓅆 𓏶𓅓𓏭 𓊃𓅭𓄿𓅱𓏏𓏭𓊖 𓈎𓄿𓀠 𓎡 𓁷𓏤 𓇋𓄿𓏏𓀗𓊾𓏛 𓎡 𓇋𓅱 𓊹𓊹𓊹𓅆𓏥
𓌳𓂂𓂂𓁹𓁹𓆗𓆗𓏥 𓎡 𓇋𓅱 𓄂𓏏𓏤𓏛 𓎡 𓈖 𓎡 𓇅𓆓𓏏𓆗𓆗𓏥 𓎡 𓅓𓆱𓐍𓏏𓂻𓏥𓅆 𓎡 𓂜𓈖 𓆄𓅱𓅪 𓁷𓏤 𓎡 𓇋𓅓 𓋴𓈖𓏥
𓍲𓍁𓂝𓏤𓄚𓈖𓏌𓅱𓊖 𓁷𓏤 𓂝𓆓𓂝𓆓 𓈖 𓌳𓂂𓂂 𓎡
𓄑𓂧𓊖𓋁𓃀𓏏𓏏𓏤𓏥 𓈖𓉔𓅓𓀁 𓈖 𓂓𓏤𓅆 𓎡
𓈘𓈇𓏤𓊪𓅱𓏏𓊖 𓂉𓏏𓉐�𓏭𓅆𓊖 𓅓 𓇋𓄿𓏭𓅱𓀢𓏛𓏥 𓊗 𓏤𓏤
𓐍𓅱𓏛 𓎡𓏏𓅱 𓉗𓏏𓁷𓂋𓏏𓆇𓅆 𓅓 𓈋𓊾𓆑𓊖
𓃹𓈖𓈖 𓎡 𓅓 𓆷𓄿𓇋𓋴𓂻𓊵𓏏𓊪𓈞𓏏𓊖 𓀨𓇋𓅱𓂡 𓎡 𓂋𓏏𓀀𓏥 �𓅓𓂻𓏥𓅆 𓎡 𓊹𓊹𓊹𓅆𓏥 𓅓 𓂋𓈖𓅆 𓎡 𓊪𓆑𓏭𓇋𓇋𓏛 𓈖 𓎸𓅓𓅆
𓋴𓃀𓈎𓆌𓅆 𓎛𓂝𓏤𓄹𓏥𓅆 𓎡 𓅓 𓉗𓏏𓉐𓂋𓈋𓅱𓅱𓐏𓏥𓊖 𓊹𓊹𓊹𓅆𓏥 𓏶𓏥 𓆑 𓋴𓐍𓂋𓀒 𓋴𓃀𓇋𓅱𓌙𓀏𓏥 𓎡
𓋴𓅜𓐍𓏛 𓏏𓅱 𓇋𓅆 𓅓 𓋴𓋴𓈖𓏌𓅱𓅆𓅆𓊖 𓁹 𓈖 𓎡 𓈖𓄿 𓋴𓋴𓈖𓏌𓅱𓅆𓅆𓏥 𓇋𓄿𓏭𓅱𓀢𓏛𓏥 𓏇𓇋 𓁹 𓅱𓏥 𓈖 𓇋𓏏𓆑𓅆 𓎡 𓇳𓅆
𓊹𓊹𓊹𓅆𓏥 𓈖 𓎛𓋴𓂋𓏏𓀗𓊖 𓈖𓉔𓅓𓀁 𓈖 𓎡 𓅓𓇥𓂋 𓂝𓈎𓂻 𓎡 𓃛𓅱𓂧𓂻 𓅱𓏥
𓉗𓏏𓉐𓇓𓏏𓈖𓀔𓈖𓈖𓊖 𓁷𓏤 𓋴𓅱𓈙𓄿𓀢𓏛𓏥 𓈖 𓅢𓏤𓅆𓏥 𓎡 𓂜𓄿𓇋𓂋𓂋𓌗𓆑𓊖 𓌨𓂋𓏛 𓎡 𓇳𓏤𓎟 𓈘𓈇𓅨𓂋𓏏𓊖 𓅓 𓍿𓎛𓎛𓏭𓅱𓀢𓏛
𓋴𓏠𓈖𓍖𓄑𓂋𓅆𓊖 𓅓 𓎛𓂝𓂝𓀠𓏛 𓈖 𓂻𓅱 𓎡 𓇉𓄿𓊪𓅱𓂡 𓎡 𓆓𓏏𓏤𓏛 𓎡 𓅓 𓉐𓏤𓎛𓆰𓈖𓏌𓅱𓊛𓅆𓏏𓉐
𓂋𓏠𓈖𓂢𓂢 𓏏𓅱𓎡 𓉗𓏏𓁷𓂋𓏏𓆇𓅆 𓅓 𓌪𓊾𓏏𓊖
𓊅𓌉𓏏𓊖 𓏠𓈖𓍖 𓌨𓂋𓏛 𓎡 𓄝𓏏𓏭𓊮 𓈖 𓎡 𓏏𓂓𓄿𓅱𓊮 𓁷𓏤 𓂝𓂝𓏤𓏭𓅱 𓂋𓂋𓇋𓏏𓄛 𓁹 𓊃 𓎃𓏤𓏛𓏥 𓎡 𓇳𓎟𓏤
𓊪𓏏𓎛𓅆 𓂞𓏏 𓊡𓏥 𓂋 𓂉𓏤𓄹 𓎡 𓐍𓂤𓄿𓅱𓏛 𓎡𓏏𓅱 𓌸𓂋𓇋𓇋𓏏𓏭𓁗𓁗 𓁷𓂋𓄣𓏤 𓉐𓏤𓊪𓏏𓎛𓅆
𓈙𓇾𓏴𓏏𓏏𓉐 𓅓 𓍿𓎛𓎛𓏭𓅱𓀠𓏛 𓍲𓈖𓏌𓅱𓉐 𓅓 𓄫𓅱𓄣𓏤𓏛𓏥
𓊪𓏏𓎛𓅆 𓇔𓊅𓆑𓊖𓅆 𓄣𓏤𓄹 𓆑 𓇛𓅓𓏭𓏛 𓎛𓂝𓂝𓀠𓏛 𓈖 𓌸𓂋𓏏𓅱𓀁 𓎡
𓉗𓏏𓉐𓌂𓐍𓏏𓆇𓅆 𓁷𓏤 𓂧𓐍𓈖𓏏𓀗𓏏𓏴𓂡 𓈖 𓂓𓏤𓅆 𓎡 𓇉𓄿𓊪𓅱𓍱𓎟𓊃𓅆 𓎛𓂝𓂝𓀠𓏛 𓌨𓂋𓏛 𓎡
𓄑𓂋𓅆𓂉𓂜𓂂𓂂𓅆 𓁷𓏤 𓋴𓐍𓂋𓂡𓏥 𓐍𓏏𓆑𓀏𓏥 𓎡 𓎟𓏏 𓊹𓊹𓊹𓅆𓏥 𓅓 𓇍𓇋𓇋𓏏𓊖 𓅨𓂋𓏥 𓈖 𓌳𓂂𓂂 𓎡
𓅓𓂝𓎡𓏏𓏛𓏤 𓏏𓅱𓎡 𓏌𓏏𓇯𓏏𓆇𓅆 𓅓 𓉗𓏏𓉐𓂾𓏏𓊖 𓆭𓆭𓆭𓏥𓊖 𓈖𓉔𓄿𓅓𓀁 𓈖 𓂓𓏤𓅆 𓎡
𓃀𓂝𓎛𓅱𓈗 𓎡 𓏶𓅓𓏭 𓋹 𓌀 𓈖 𓇋𓆇𓇾𓏈 𓈖𓏏𓏭 𓄑𓂋𓅆𓋴𓆼𓄿𓅱𓏏𓆇𓃒𓅆 𓉗𓏏𓉐𓇋𓎛𓃒𓏏 𓅓 𓇛𓅓𓏭𓏛𓄣𓏤𓄹
𓐍𓅱𓏭𓏛 𓏏𓅱𓎡 𓌂𓐍𓏏𓆇𓅆 𓁷𓂋𓇯𓍘𓎛𓈖𓈒𓏥𓌙𓈉𓏥 𓁹 𓊃 𓎃𓏤𓏛𓏥 𓎡 𓎛𓏌𓏏𓆇𓅆𓅯𓄿𓌸𓂋𓏏𓏏𓈉𓊖
𓎛𓂝𓂝𓀠𓏛 𓊹𓊹𓊹𓅆𓏥𓅯𓄿𓇷𓈀𓅆𓏥 𓅓 𓂋𓈖𓅆 𓎡 𓅓 𓉗𓏏𓉐�𓅆
𓊃𓅭𓄿𓅱𓊖 𓅓 𓇋𓄿𓏭𓅱𓀢𓏛𓏥 𓈖 𓌳𓂂𓂂𓅆 𓎡 𓋴𓅷𓏤𓄿𓅓𓍱 𓋴 𓏏𓅱𓎡 𓅓 𓇔𓈖𓏏𓀗𓏏𓉐 𓎔𓈖𓏏𓀗𓏏𓊖 𓏠𓈖𓐍𓏏𓀗𓍱𓏥 𓅓 𓁹𓂋𓏭 𓈖 𓋴𓃀𓈎𓆌𓅆𓅆𓏥 𓋴
𓐍𓈖𓂧𓂻 𓎡 �𓏏𓊖 𓈝𓅓𓂻 𓎡 𓉗𓏏𓉐𓆤𓏏𓀗𓏏𓊖 𓂋𓂞𓏛 𓈖𓈖𓏏𓆇� 𓍱𓊃𓂋� 𓋴 𓁷𓏤 𓌔𓏏𓏤 𓋴 𓇋𓅱 𓋴𓐍𓂋𓀒 𓐍𓏏𓆑𓀏𓏥 𓎡 𓇳𓎟𓏤
𓄭𓂋𓅱𓂻 𓎡 𓇋𓅱 𓈉𓃒𓊾𓏏𓊖 𓃹𓈖𓈖 𓎡 𓅓 𓂓𓏤𓂸𓁷𓏤𓇋𓄿𓏏𓀗𓊾𓏛𓆑 𓅓 𓂋𓈖𓅆 𓎡 𓊪𓆑𓏭𓇋𓇋𓏛 𓈖 𓊨𓇳𓅆𓅱𓅱𓅆 𓇋𓅱 𓊨𓏏𓆇𓅆 𓅓𓁷𓏤𓅆 𓎡 𓂜𓈖 𓆄𓅱𓅪 𓎡 𓇋𓅓 𓋴 𓇳𓎟𓏤
𓂋𓈖𓅆 𓎡 𓅓 [⯑] [⯑] 𓎡 𓂋𓂞𓏛 𓅱𓏥 𓈖 𓎡 𓇋𓄿𓏭𓅱𓀢𓏛𓏥 𓇋𓅓 𓋴 𓏇𓇋 𓇳𓅆 𓇋𓏏𓆑𓅆 𓇋𓏏𓆑𓅆𓀭𓏥 𓎡 𓊨𓏏𓉐𓄣𓏤𓄹 𓎡 𓅓𓏌𓉐𓈖 𓋴 𓇳𓎟𓏤
𓃀𓏏𓃀𓏏𓆗𓅆𓏥 𓁷𓏤 𓈖𓉔𓅓𓀁 𓈖 𓂓𓏤𓅆 𓎡 𓉐𓂋𓂻 𓇅𓏤𓆰𓏥 𓊃 𓏶𓅓𓏭 𓎃𓏤𓏛𓏥 𓎡 𓇋𓅱 𓂧𓂋𓆴𓇳𓏥
𓊪𓏤𓏏𓊖 𓅓 𓎛𓂝𓂝𓀠𓏛 𓈖 𓌳𓂂𓂂 𓎡 𓂧𓊪𓏏𓀏𓊖 𓁹𓂋𓏭 𓇋𓄿𓏭𓅱𓀢𓏛𓏥 𓅓𓁷𓏤𓅆 𓎡
𓇅𓏤𓇋𓇋𓏏𓆇𓅆 𓈎𓄿𓀠𓏛𓏏𓅱 𓅓 𓁶𓏤𓄹 𓎡 𓂠𓏏𓏛 𓈖 𓎡 𓋴𓈖𓃀𓆰𓏥 𓏶𓅓𓏭 𓐍𓃀𓏏𓀗𓆤𓏏𓀗𓆰𓏥𓊖 𓋴𓐍𓂋𓀒 𓐍𓏏𓆑𓀏𓏥 𓎡 𓎟𓏏
�𓈗𓏏𓇯𓅆𓊖 𓈖𓄿𓇋𓇋𓏏𓉐𓏏𓊖 𓅓 𓈖𓏭𓈖𓏭𓀓 𓅓𓁷𓏤𓀗 𓎡 𓇍𓇋𓂻 𓈖 𓎡 𓄤𓄤𓀀𓏥𓀔𓀀𓏥𓏶𓅓𓏭𓉺𓏌𓊖𓅆 𓇋𓅱 𓂋𓂞𓏏 𓈙𓆑𓏭𓇋𓇋𓏛𓏥 𓎡 𓅓 𓉗𓏏𓉐𓋴𓊪�𓅆
�𓅨𓂋𓏏𓊖 𓃀𓂝𓎛𓅱𓅤𓈗 𓈖 𓂋𓈖𓅆 𓎡 𓌨𓂋𓂚𓄿𓅱𓏏𓊖 𓅓 𓇋𓄿𓏭𓅱𓀢𓏛𓏥 𓌳𓂂𓂂 𓎡
𓇋𓏏𓅓𓅆 𓋴𓐍𓂋𓀒 𓐍𓆑𓏏𓀏𓏥 𓎡 𓇋𓐛𓅓𓎛𓅱𓏏𓉐𓅆 𓅓 𓇛𓅓𓏭𓏛𓄣𓏤𓏏𓀗 𓍶𓏁𓈗𓏏𓉐 𓅓 𓄫𓅱𓏏𓄣𓏤𓏛𓏥
𓊹𓏏𓂋𓆴𓊖 𓅓 𓎛𓂝𓂝𓀠𓏛 𓅓𓂝𓎡𓏏𓏛𓏤𓏥 𓎡𓏏𓅱 𓉗𓏏𓁷𓂋𓏏𓆇𓅆 𓅓 𓊵𓏏𓊪𓈞𓏏𓆇𓁗
𓐍𓅱𓏭𓏛 𓏏𓅱𓎡 𓎰𓏏𓆇𓅆 𓎟𓏏𓎰𓏏𓊖 𓂞 𓊃 𓋴𓈖𓂧𓏏𓀗𓀁 𓎡 𓅓 𓃀𓅱𓏏𓉐𓎟𓀀𓁐𓏥 𓅨𓂋 𓄖𓏏𓏭𓂡 𓎡 𓇋𓅱 𓐍𓏏𓆑𓀏𓏥 𓎡
𓉗𓏏𓉐𓈖𓃀𓋴𓆭𓏏𓊖 𓅓 𓇋𓉔𓄿𓇋𓇋𓀁 𓇮𓏤𓅆 𓄑𓂋𓅆𓋁𓏏𓏏𓏤𓏥 𓂓𓏤𓃒𓂸𓎛𓂡𓀗𓂡𓏠𓈖𓏏𓏭𓅂𓈉𓀀𓏥 𓎛𓂝𓂝𓀠𓏥 𓈖 𓌳𓂂𓂂𓅆 𓎡
𓄑𓂋𓅆𓌸𓂂𓂂𓅆 𓅓 𓎃𓏤𓏛𓏥 𓎡 𓋴𓐍𓂋𓀒 𓐍𓏏𓆑𓀏𓏥 𓎡 𓅓𓏌𓉐𓈖 𓄞𓂧𓈖𓏌𓅱𓊖
𓇋𓐛𓅓𓂃𓂃𓏏𓊖 𓆣𓂋𓏛 𓅓 𓊵𓏏𓊪 𓈉𓏏𓏤𓎛𓂝𓂝𓀠𓊖 𓅓 𓍿𓎛𓎛𓏭𓅱𓀠𓏥𓊖 𓏠𓈖𓊨𓊨𓊨𓏥𓊖 𓅓 𓎛𓃀𓎟𓇳
𓄑𓂧𓏏𓊖𓎔𓏏𓏏𓏤𓏥 𓅓 𓂋𓈙𓇋𓂉𓏛𓏥 𓄥𓄿𓅓𓏭𓏛𓄑𓂧𓏏𓊖 𓅓 𓇛𓅓𓏭𓏛𓄣𓏤𓀗𓄹
𓊹𓃛𓊾𓏏𓊖 𓈖 𓎡 𓅓 𓈖𓏭𓈖𓏭𓀓 𓄑𓂋𓅆 𓂧𓅓𓂝𓂝𓏤 𓈎𓄿𓀠𓏛�𓏤𓅆 𓎟𓏏𓅨𓂋𓂋𓏏𓅱𓋑 𓋴𓐍𓂋𓀒 𓐍𓏏𓆑𓀏𓏥 𓎡 𓎟𓏏
𓂝𓈖𓊪𓍉𓏏𓊖 𓌨𓂋 𓅡𓏤𓅆 𓎡 𓃹𓈖𓈖 𓎡 𓅡𓏤𓅆𓎟𓏏𓊽𓊽𓂧𓅱𓊖𓅆 𓂓𓏤𓃒𓂸𓄝𓏏𓏭𓂺 𓁷𓂋𓇯𓄤𓄤𓄤𓁐𓏥
𓃀𓂝𓎛𓅱𓅤𓈗𓏏𓊖 𓌨𓂋𓏭𓏛 𓎗𓅱𓍼𓏤 𓎡 𓇋𓅆 𓄋𓂋𓏤𓎛𓎛𓏭𓅱𓅆𓅆𓏥 𓋴𓏠𓈖𓍖 𓌟𓌟𓍼𓏥 𓎡
𓂋𓏤𓄤𓆑𓂋𓏏𓊖 𓅓 𓇋𓄿𓏭𓅱𓀢𓏛𓏥 𓈖 𓂓𓏤𓅆 𓎡 𓉗𓏏𓉐𓐍𓊃𓏏𓁸𓊖 𓅓 𓄫𓅱𓄣𓏤𓏛𓏥
𓄖𓏏𓏭𓄑𓂧𓏏𓊖 𓂋𓂞 𓈖 𓎡 𓇋𓄿𓏭𓅱𓀢𓏛𓏥 𓅓 𓄭𓂋𓅱𓂻 𓎡 𓂋 𓆑 𓅓 𓅱𓆼𓄿𓏭𓅱�𓏏𓇳 𓃹𓈖𓈖 𓎡 𓅓 𓊨𓏏𓉐𓇳𓅆 𓇳𓎟𓏤
𓉔𓄿𓇋𓇋𓀁 [⯑] [⯑] 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓂋𓈖 𓎡 𓈈𓏏𓏥 𓂜𓈖 𓃛𓅱𓅪 𓆑 𓂋𓈖𓎛𓎛𓇳𓆓𓏏𓇾 𓊢𓂝𓂻 𓊗 𓏭
𓊢𓂝𓂻 𓊨𓇳𓅆 [⯑] 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓁷𓏤 𓂾𓂾
𓄤𓆑𓂋𓏥 𓆑 𓅓 𓎛𓂝𓏤𓄹𓏥 𓆑 𓋹𓈖𓐍𓏛 𓆑 𓂋𓎛𓎛𓇳 𓂋𓈖𓊪𓆴𓊪𓀔𓏛 𓆑 𓆓𓏏𓇾
𓅜𓐍𓏏𓏛𓏥 𓁗 𓁹𓂋𓏭 𓁗 𓈖 𓆑 𓂜𓈖𓃹𓈖 𓎡𓇋𓇋𓏭 𓏇𓏏𓏏𓏛 𓎡 𓆣𓂋𓏛 𓇑𓇑𓈖𓈖 𓇋𓅓 𓎼
𓈖𓏏𓎡 𓄋𓈐𓏛𓏥𓅆 𓅓𓄂𓏏𓏤𓊹𓊹𓊹𓅆𓏥𓅯𓄿𓇷𓇾𓏭𓅱𓅆𓏥𓂉𓇷𓏥𓏥𓏥𓊹𓊹𓊹𓅆𓏥 𓇓𓏏𓈖𓇗𓂝𓏏𓀗𓊖 𓆤𓏏𓀗𓅆𓇇𓏏𓀗𓊖 �𓇋𓅆 𓋾𓈎𓅆𓅓𓇋𓎼𓂋𓏏𓏏𓈉 𓇋𓍘𓇋𓇋�𓏶𓏥𓈈𓏏𓏥𓏏𓊖
𓉔𓄿𓇋𓇋𓀁 𓊨𓇳𓅆𓂉𓋀𓏏𓏏𓏤𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓇋𓈎𓂋𓏭𓅱 𓃀𓂝𓎛𓅱𓅤𓈗𓊖 𓂋𓈖𓅆 𓎡 𓄑𓂋𓅆 𓋴𓐍𓂋𓅱𓏛𓏥 𓆑 𓋴𓏏𓈙𓀏
𓉔𓄿𓇋𓇋𓀁 𓊨𓇳𓅆𓂉𓋀𓏏𓏏𓏤𓏥𓅆 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓅓 𓄫𓅱𓄣𓏤𓏛𓏥 𓇋𓏏𓅓𓅆 𓅓 𓎛𓂝𓂝𓀠𓏛 𓈖 𓌸𓂋𓏏𓅱𓀁 𓎡 𓇋𓅆 𓅭𓏤𓇳𓏤𓅆 𓄣𓏤𓄹 𓆑 𓇛𓅓𓏭𓏛
𓌳𓄿𓇋𓇶 𓈖 𓇳𓅆 𓅱𓃀𓈖𓇳𓅆 𓁷𓏤 𓆞𓐎𓅆 𓎡 𓄝𓏏𓏭𓇶𓏥 𓆑 𓋴𓂋𓈎𓀁 𓇋𓎛𓏏𓏭𓄈𓄹 𓎡
𓇋𓏏𓆑𓅆𓏛 𓎡 𓆇𓃀𓅆 𓅓 𓂋𓈙𓇋𓂉𓏛𓏥 𓊗 𓏭 𓏌𓏏𓇯𓏏𓆇𓅆 𓅓 𓍿𓎛𓎛𓏭𓅱𓀠𓏛
𓏌𓀀𓎡 𓊨𓏏𓆇𓅆 𓄣𓏤 𓅆 𓇛𓅓𓏭𓏛 𓉠𓏏𓆇𓅆 𓅓 𓎛𓂝𓂝𓀠𓏛
𓅭𓏤𓅆 𓎡 𓄑𓂋𓅆 𓏠𓈖𓍖 𓁷𓏤 𓎼𓏏𓉐 𓎡 𓂋 𓋴𓐍𓂋𓀒 𓐍𓏏𓆑𓀏𓏥 𓎡 𓎟𓏏
𓊤𓅱𓀁𓈖𓉔𓅓𓀁 𓅓𓏌𓉐𓈖 𓏏𓇯𓅆 𓂋𓈙𓇋𓂉𓏛𓏥 𓅓𓏌𓉐𓈖 𓇾𓏤𓈇
𓊹𓊹𓊹𓅆𓏥 𓊹𓏏𓆇𓅆𓏥 𓅓 𓉔𓄿𓇋𓇋𓀁 𓅓 𓇍𓇋𓂻 𓎡 𓅓 𓇋𓆇𓅱𓀾 𓎡 𓈖 𓇥𓂋𓂝𓏤𓈐𓇳
𓊨𓇳𓅆𓂉𓋀𓏏𓏏𓏤𓅆𓏥 𓊨𓇳𓅆 𓊹𓇋𓏏𓆑𓅆 𓋺𓁺𓀀 𓂠𓏌𓏌𓏌 𓆓𓂧𓁷𓂋𓏤𓀗𓀀 𓆄𓅱 𓄟 𓈖 𓏏𓄿𓍯𓄿𓎼𓈙𓁐 𓆄𓀗 𓇍𓇋𓂻 𓅓𓊵𓏏𓊪𓏭𓏛 𓅓 𓂋𓈖𓊪𓆴𓊪𓀔𓅆 𓂧𓈖𓏌𓅱𓌙𓅭𓏛𓂋𓊹𓅆𓎟𓏏
𓅭𓏤𓅆 𓆑 𓄑𓂋𓅆 𓋴𓆓𓆑𓄿𓅱𓌙𓅭𓏛 𓂋𓏥𓏤𓉐𓏤𓏥𓊖 𓈖 𓂓𓏤𓅆 𓆑 𓅓 𓊵𓏏𓊪𓏛𓏥 𓆓𓆑𓄿𓅱𓌙𓅭𓏛𓏛𓏥 𓆓𓏏𓇾𓎛𓎛𓇳
𓂻𓅱𓆑𓊪𓅱
Source: https://github.com/oraec/corpus_raw_data/blob/main/oraec16.json
Credits: {"license"=>"cc-by-sa-4.0", "author"=>"Frank Feder", "source"=>["https://github.com/simondschweitzer/aes", "https://github.com/simondschweitzer/aed-tei/blob/master/files/EFHUEIIWSBGZBIRWSWLQSCVTSU.xml"]}
