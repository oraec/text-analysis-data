𓂋𓊪𓂝𓏏𓆇 𓄂𓂝𓀀
𓋨𓅱𓀀𓆤𓏏𓀗𓆗 𓅓𓋴𓅓𓂋𓀙𓏛𓀀𓌡𓂝𓅱𓏏𓏭𓅪𓀀
𓃥𓎙𓂧𓏭𓄑𓂡𓈘𓈇𓏤𓐖𓏏𓊖𓏥 𓇋𓀁𓍘𓇋𓇋𓀚𓅆 𓋹 𓍑 𓋴 𓅓 [⯑]
𓇓𓏏𓈖𓅆𓂋𓐍𓏛𓌳𓐙𓂝𓏛 𓌸𓂋𓇋𓇋𓅱𓀁
𓌞𓋴𓅱𓂻𓀀 𓅭𓏤𓀀𓈖𓉔𓏏𓆭𓆱𓀻 𓆓𓂧 𓆑
𓏌𓎡𓀀 𓌞𓋴𓅱𓂻𓀀 𓌞𓋴𓅱𓂻𓀀 𓎟𓀀 𓆑 𓅡𓎡 𓈖𓏏 𓇓𓏏𓈖𓅆𓏏𓈖𓉐𓏤𓎼𓏏𓏭𓉐 𓂋𓈖𓏏𓏭𓊪𓂝𓏏𓆇𓀀𓁐𓏥 𓅨𓂋𓎛𓎿𓋴𓇋𓇋𓅱𓀁𓏥 𓇓𓏏𓈖𓈞𓏏𓁐 𓋹𓍘 𓄊𓋴𓂋𓏏𓊃𓈖 𓅓 𓎸𓅓𓏏𓏛𓏥𓊨𓏏𓉐 𓇓𓏏𓈖𓅆𓅭𓏤𓅆 𓇋𓏠𓈖𓅓𓄂𓏏𓏤 𓅓 𓈎𓄿𓀠𓏛𓄤𓏤𓏛𓄤𓏤𓏛𓏥 𓎟𓏏𓇋𓌳𓐍𓄪𓏤
𓆴𓏏𓇳 𓎆𓎆𓎆 𓇹 𓏭 𓆷𓏏 𓇳 𓏤𓏤𓏤𓏤𓏤𓏤𓏤
𓅧𓈎𓂻 𓊹𓅆 𓂋 𓈌𓏏𓏭𓉐𓉐 𓆑
𓇓𓆤 𓇳𓋴𓊵𓏏𓊪𓄣𓏤 𓋴𓂝𓂋𓅱𓈐𓂻 𓆑 𓊪𓏏𓇯 𓎸𓅓𓅱𓏛 𓅓 𓇋𓏏𓈖𓇳𓅆
[⯑] 𓊹𓅆 𓋁𓃀𓐍𓅱𓀁 𓅓 𓁹𓂋 𓇓𓅱
𓅓 𓄚𓈖𓏌𓅱𓉐 𓋴𓎼𓂋𓅱𓀁
𓄣𓏤𓏥 𓅠𓅓𓏛𓀉𓅪𓏥
𓂋𓂋𓏏𓏭𓇯𓅨𓂋𓏏𓏥 𓐍𓏏𓅓𓅱𓋨𓂡
𓍲𓇋𓇋𓏏𓀛𓀀𓏥 𓅓 𓁶𓏤𓌳𓄿𓊨𓂾𓂾
𓊪𓂝𓏏𓆇𓀀𓁐𓏥 𓄿𓅓𓅱𓅪𓏥 𓂢
𓇋𓋴𓏏𓅱 𓂋𓆑 𓃀𓊄𓈖 𓍛𓏤𓅆 𓆑 𓋹 𓍑 𓋴 𓀎𓀀𓏥 𓆈𓏥 𓂋 𓇾𓏤𓈇 𓍘𓅓𓎛𓅱𓌙𓀀𓁐𓏥𓈉
𓅭𓏤𓅆 𓋴𓅓𓅱𓀗𓅆 𓁷𓂋𓏭𓇯 𓇋𓂋𓏭 𓊹𓅆𓄤𓏤𓅆 𓄊𓋴𓂋𓏏𓊃𓈖
𓍘𓇋 𓇓𓅱 𓈞𓅓𓂡 𓇍𓇋𓇋𓂻 𓆑 𓏎𓈖𓈖 𓆑 𓋴𓈎𓂋𓅱𓌙𓀀𓁐𓏥𓈉𓋹𓈖𓐍 𓎛𓍘𓇋𓅓𓅱𓌙𓀀𓁐𓏥𓈉 𓈖𓏠𓈖𓏠𓈖𓃒𓏥 𓎟𓏏𓏥 𓂜𓈖 𓇥𓂋𓅱𓈐𓏥 𓋴𓈖𓏥
𓋴𓍋𓅓𓂋𓀙𓀀𓏥 𓏌𓏤 𓍉𓊪𓏛𓎃𓏤𓉐 𓋹 𓍑 𓋴 𓉔𓄿𓃀𓂻𓏥 𓋴𓈖𓏥 𓂋 𓐛𓏤 𓋀𓏏𓏏𓈇𓏤 𓂋 𓂋𓂝𓏏 𓂋𓐍𓏛 𓇓𓏏𓈖𓅆 �𓅓𓅱𓏛 𓋴𓈖𓏥 [⯑] 𓅓 𓂝𓄚𓈖𓏌𓅱𓏏𓏭𓍖𓉐𓉐 𓋹 𓍑 𓋴 𓂢
𓅠𓅓𓏛𓈖 𓇓𓅱 𓄋𓊪𓅱𓏏𓏭𓅂𓏴𓂻𓀀 𓁷𓏤 𓈐𓏏𓏤 𓄖𓂻𓈖 𓋴𓈖𓏥 𓇓𓅱 𓏏𓂋𓇋𓆳𓇳 𓈖 𓆼𓄿𓅱𓏭𓇰
𓂜𓈖𓊃𓊪𓊗 𓋴𓇋𓆛𓈖𓈖𓂻 𓆑 𓂋𓏤𓋴𓏭𓈐𓏤
𓃀𓇋𓅱𓎡𓅃𓅆 𓂝𓐍𓇯𓆃𓂡 𓆑 𓎛𓈖𓂝 𓌞𓋴𓅱𓂻𓏥 𓆑 𓂜𓈖 𓂋𓂝𓏏 𓂋𓐍𓏛𓏥 𓋴𓈖𓏥 𓀎𓀀 𓆑
𓇋𓋴𓏏𓅱 𓉔𓄿𓃀𓅱𓂻 𓈖 𓇓𓏏𓈖𓅆𓄟𓋴𓅱𓀗𓀀𓁐𓏥 𓃹𓈖𓏌𓅱𓇋𓇋𓅱𓏛𓏥 𓅓𓆱𓐍𓏏𓂻 𓀎 𓊪𓈖
𓂜𓈖𓇋𓋴𓀞𓀁𓈖 𓏏𓅱 𓌡𓂝𓏤𓀀 𓇋𓅓 𓋴𓈖𓏥 𓇋𓋴𓏏 𓅱𓀀 𓊢𓂝𓂻𓎡𓅱𓀀
𓄔𓅓𓏛𓈖 𓀀 𓊤𓅱𓀁𓏥 𓆑 𓇋𓅱 𓀀 𓁷𓏤 𓌃𓂧𓏏𓀁𓏥𓆑 𓇋𓅱 𓀀 [⯑] 𓍯𓄿𓅱𓅱𓈐𓂻
𓊪𓈖𓋴𓂋𓐍 𓄣𓏤 𓊃𓈙𓏴𓂻 𓂝𓂝𓏤𓅱𓏭 𓀀
𓊃𓂧𓄿𓅱𓅯𓅪𓏥𓆑 𓐍𓂋𓅱𓀒𓂡𓆑 𓂋 𓎛𓂝𓄹𓏥 𓀀 𓎟
𓈖𓏏𓅱𓂻𓅱𓂻𓈖 𓀀 𓅓 𓈖𓆑𓆑𓏏𓏴𓂻 𓂋 𓎛𓎛𓏭𓂻 𓈖 𓀀 𓊨𓏏𓉐 𓂧𓎼𓄿𓇋𓇋𓀉𓂻
𓂋𓂝 𓅱𓀀 𓂋𓅓𓏏𓏛𓏏𓅱 𓃀𓅡𓄿𓏏𓏭𓆰𓆰 𓂋 𓇋𓋴𓈎𓂾𓂻 𓈐𓏏𓏤 𓈝𓅓𓏏𓂻 𓋴𓈖𓏥 𓂢
𓁹𓈖 𓀀 𓈝𓅓𓏏𓂻 𓅓𓏃𓈖𓏏𓏭𓍘𓇋𓇋𓏏𓊛
𓂜 𓎡𓄿𓀁 𓄭𓂋𓂻𓈖 𓀀 𓅓 𓂝𓄚𓈖𓏌𓅱𓏏𓏭𓍖𓉐 𓂜𓐍𓂸𓏤𓏤𓏤𓂜𓈖 𓀀 𓆣𓂋 [⯑]
𓂜 𓆓𓂧 𓋹𓈖𓐍 𓐟𓏤 𓊪𓆑𓏭𓈐 𓊹𓅆 𓊪𓈖 𓏠𓈖𓐍𓍊𓏛
𓈖𓌰𓅓𓇋𓍔𓂻 𓌳𓐙𓂝𓏏𓏭𓆄𓆄𓇳𓇳 𓉔𓄿𓇋𓇋𓏏𓏥 𓈖𓉔𓏏𓆭𓆱 𓄥𓄿 𓈀𓈇𓏤𓋴𓆑𓂋𓄤𓆑𓂋
𓅨𓂋𓈙𓇳𓏭𓂻 𓇋𓅓 𓆑 𓂋 𓎙𓂧𓏭𓐎 𓇏𓏏𓈇𓏤
𓌉𓆓𓇳𓈖 𓀀 𓃹𓈖 𓉔𓂋𓅱𓇳𓏤 𓐍𓊪𓂻𓈖 𓀀 𓊃𓀀𓏤 𓊢𓂝𓂻 𓅓 𓂋𓏤𓈐𓏏𓏤
𓂋𓏏𓂋𓇋𓆳𓇳 𓅾 𓅱𓀀 𓈖 𓆑
𓆣𓂋 𓏏𓂋𓇋𓆳𓇳 𓈖 𓄟𓋴𓇋𓇋𓏏𓇰𓏒𓏥 𓋴𓐟𓄿𓎛𓃃𓂻𓈖 𓀀 𓈖 𓂧𓏇𓇋𓏏𓈇𓏤 𓈖 𓎼𓄿𓅱𓃒𓊖 𓂢
𓍑𓄿𓊛𓈖 𓅓 𓅱𓋴𓐍𓎺𓉐 𓈖 [⯑] [⯑] 𓈖 𓋀𓏏𓏏𓈇𓏤
𓏴𓂻𓈖 𓀀 𓁷𓏤 𓋁𓃀𓏏𓏏𓈇𓏤 𓇋𓄿𓅱𓎡𓀗𓈉 𓅓𓁷𓂋𓇋𓇋𓏏𓇯𓆗 𓎟𓏏𓈋𓏤𓊌𓂧𓈙𓂋𓏏𓀗𓈉
𓂋𓂝𓏏 𓈐𓏏𓏤 𓂋𓂧𓂾𓂾𓄹 𓀀 𓅓𓐍𓂧𓊛 [⯑] 𓇋𓆛𓈖𓃀𓅱𓊅𓈇𓏥𓇋𓏏𓆑𓀀𓀀 𓁹𓇋𓇋𓀀 𓂋 𓍙𓆑𓂡 𓄝𓏏𓏏𓅂𓌙𓀀𓁐𓏥𓈉 𓊪𓏏𓊪𓏏𓏴𓂡 𓈖𓌰𓅓𓇋𓅱𓍔𓂻𓏥𓈙𓂝𓏭𓌙𓀀𓁐𓏥𓈉
𓊏𓊪𓂡𓈖 𓀀 𓎡𓊃𓅱𓀓 𓏌𓏤 𓃀𓅡𓄿𓏏𓏭𓆰𓆰 𓅾𓅱𓀁 𓌳𓁹𓄿𓄿 𓅱𓀀 𓅨𓂋𓈙𓇋𓇋𓇳𓏥𓆄𓏤 [⯑] 𓉔𓂋𓅱𓇳𓏤 𓆑 𓂢
𓁹𓂋 𓀀 𓈝𓅓𓏏𓂻 𓂋 𓏏𓂋𓆳𓇳 𓈖 𓆼𓄿𓅱𓏭𓇰
𓌉𓆓𓇳𓇾𓏤𓈇 𓄖𓂻𓈖 𓀀 𓊪𓏏𓈖𓏭𓌙𓈉
𓐍𓈖𓏌𓅱𓅯𓀁𓎡𓅱𓀀 𓁷𓏤 𓈀𓈇𓏤 𓈖 𓆎𓅓𓅨𓂋𓇋𓈗𓈘𓈇𓏤 𓐍𓂋𓀒𓂡 𓂋 𓇋𓃀𓃙𓏏𓈗𓀁 𓄿𓋴𓍬𓂻 𓆑 𓀀
𓈖𓍑𓄿𓄈𓀁 𓐍𓐍𓄈𓅱𓏭 𓐍𓅓𓅱𓊡 𓂧𓊪𓏏𓄓𓀁 𓀀 𓅓𓏏𓀏 𓇑𓇑𓈖𓈖 𓋴𓏏
𓍿𓊃𓍞𓂡𓈖 𓀀 𓄣𓏤 𓀀 𓋴𓐟𓄿𓈎𓆌𓏛 𓀀 𓎛𓂝𓄹𓏥 𓀀 𓄔𓅓𓏛𓈖 𓀀 [⯑] 𓈖𓌰𓅓𓍔𓀁 𓈖 𓏠𓈖𓏠𓈖𓃒𓏥
𓅠𓅓𓎛𓁺𓈖 𓅱𓀀 𓄝𓏏𓏏𓅂𓌙𓀀𓁐𓏥𓈉 𓋷𓄿𓀁𓈖 𓀀𓅱 𓅓𓂝𓏏𓍔𓄿𓇋𓇋𓏏 𓇋𓅓 𓀀 𓅯𓄿 𓆷𓃹𓈖 𓁷𓏤 𓆎𓅓𓏏𓊖 𓂢
𓊢𓂝𓈖 𓂋𓂝𓈖 𓆑 𓈖 𓀀 𓈗 𓊪𓆑𓋴𓊮 𓆑 𓈖 𓀀 𓇋𓁹𓂋𓏊𓏥
Source: https://github.com/oraec/corpus_raw_data/blob/main/oraec322.json
Credits: {"license"=>"cc-by-sa-4.0", "author"=>"Frank Feder", "source"=>["https://github.com/simondschweitzer/aes", "https://github.com/simondschweitzer/aed-tei/blob/master/files/L5XUGPOLSBFEFBZL24JI7C654A.xml"]}
