𓄂𓂝𓅓 𓋬𓂧𓏏𓍼𓏤 𓈖𓏏 𓄲𓂋𓏏𓈒𓏥 𓂧𓂋𓂡 𓍋𓅓𓂋𓏏𓅪𓏥 𓅓 𓄡𓏏𓏤
𓍘𓎛𓅱𓏭𓈒𓏥
𓄿𓏇𓇋𓅱𓂡 𓁷𓏤 𓎛𓈎𓏏𓏌𓏥
𓋴𓅨𓂋𓇋𓈗𓀁 𓇋𓈖 𓊃𓀀𓏤
𓎡𓏏 𓈖𓏏 𓄡𓏏𓏤 𓍋𓅓𓂋𓅪 𓋴
𓏏𓊪𓈖𓈖𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓌸𓂋𓎛𓏏𓏌𓏥 𓅬𓏥 𓂋𓏤𓏤𓏤𓏤𓏤𓏤𓏤𓏤 𓇋𓁹𓏏𓏏𓏌𓏥 𓂄
𓊪𓊃𓊮 �
𓀁
𓎡𓏏
𓂧𓃀𓇭𓍼𓈒𓏥 𓂋𓏤𓏤𓏤𓏤𓏤𓏤𓏤𓏤 𓇋𓄞𓂧𓇭𓈒𓏥 𓂋𓏤𓏤𓏤𓏤𓏤𓏤𓏤𓏤 𓎛𓈎𓏏𓏌𓏥 𓇛𓅓𓏏𓏛 𓂄
𓏇𓏏𓏏𓏛
𓊃𓊪𓅱𓊗𓏥 𓏌𓏤 𓊪𓐍𓆼𓄿𓍸 𓄡𓏏𓏤
𓇋𓁹𓏏𓏏𓏌𓏥 𓂄 𓂆 𓈖𓈎𓂝𓅱𓏏𓂷𓈒𓏥 𓏴 𓆤𓏏𓏌𓏥 𓏴
𓊪𓊃𓊮 �
𓀁 𓂋 𓇳 𓏤𓏤𓏤𓏤
𓎡𓏏 𓂋𓂝𓏏 𓅱𓈙𓈙𓂺 𓏏𓅱
𓆤𓏏𓏌𓏥 𓏤 𓂷𓈒𓏥 𓈖 𓍑𓄿𓂋𓏏𓐎𓈒𓏥 𓏤 𓂷𓈒𓏥 𓋴𓂝𓅓𓆰𓏥 𓏤
𓁹 𓅓 𓂸𓇠𓏤
𓊃𓊪𓅱𓈒𓏥 𓏌𓏤 𓆼𓄿𓂝𓂸
𓁸𓏥𓇾𓈇𓏤𓈒𓏥 𓂋𓏤𓏤𓏤𓏤𓏤𓏤𓏤𓏤 𓆤𓏏𓏌𓏥 𓂋𓏤𓏤𓏤𓏤𓏤𓏤𓏤𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓏶𓅓𓀁 𓋴𓂝𓅓𓄈𓀁 𓅓 𓎛𓈎𓏏𓏌𓏥 𓂅 𓇋𓂋𓊪𓏌𓏥 𓂆 𓂋𓏤𓊪𓅱
𓎡𓏏
𓂝𓂝𓄿𓅓𓆰𓏥 𓂋𓏤𓏤𓏤𓏤𓏤𓏤𓏤𓏤 𓍑𓄿𓂋𓏏𓐎𓈒𓏥 𓂋𓏤𓏤𓏤𓏤𓏤𓏤𓏤𓏤 𓁸𓏥𓇾𓈇𓏤𓈒𓏥 𓂋𓏤𓏤𓏤𓏤𓏤𓏤𓏤𓏤 𓆤𓏏𓏌𓏥 𓂋𓎆𓎆𓎆𓏤𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓏶𓅓𓀁 𓇋𓈖 𓊃𓀀𓏤 𓂜 𓇳𓏤 𓌡𓂝𓏤
𓎡𓏏
𓆤𓏏𓏌𓏥 𓂋𓏤𓏤𓏤𓏤𓏤𓏤𓏤𓏤 𓁸𓏥𓇾𓈇𓏤𓈒𓏥 𓂆 𓃀𓈖𓇋𓅱𓇜𓏌𓏥 𓂆 𓎼𓈖𓎼𓈖𓏏𓆰𓏥 𓂋𓏤𓏤𓏤𓏤𓏤𓏤𓏤𓏤 𓌸𓂋𓎛𓏏𓏌𓏥 𓂆
𓊪𓊃𓊮
𓏶𓅓𓀁 𓇋𓈖 𓊃𓀀𓏤 𓂜 𓇳 𓌡𓂝𓏤
𓎡𓏏
𓇋𓂋𓊪𓏌𓏥 𓏤 𓆤𓏏𓏌𓏥 𓏤 𓁸𓏥𓇾𓈇𓏤𓈒𓏥 𓏤
�
𓀁 𓂜 𓇳𓏤 𓌡𓂝𓏤
𓎡𓏏
𓇜𓏤𓌽𓏥 𓇅𓆓𓏛𓌽𓏥 𓏤 𓎛𓌳𓏏𓎔𓏏𓈒𓏥 𓏤 𓈙𓃀𓃀𓏏𓏌𓏥 𓏤
𓄿𓏇𓇋𓂡 𓁷𓏤 𓈗
𓂋𓂝 𓁷𓏤 𓎔𓏏𓏌𓏤
𓂋𓂝 𓂷𓈒𓏥 𓈖 𓎼𓈖𓎼𓈖𓏏𓆰𓏥 𓁷𓂋 𓋴
𓊪𓊃𓊮 𓅓 𓐍𓏏𓏛𓏥 𓌡𓂝𓏏𓏤
𓂋𓂝 𓅓𓄚𓈖𓏌𓅱𓉐 𓐢𓂋𓏏𓏌𓏤 𓃀𓅡𓄿𓅱𓏌𓏤 𓂋𓏤𓊪𓅱
𓏶𓅓𓀁 𓇋𓈖 𓊃𓀀𓏤 𓅓 𓋴𓂋𓆑𓊮 𓈖 𓂭𓏤 𓋴𓂝𓅓𓄈𓀁 𓅓 𓎛𓈎𓏏𓏌𓏥 𓇛𓅓𓏏𓏛
𓎡𓏏
𓁸𓏥𓇾𓈇𓏤𓈒𓏥 𓂋𓏤𓏤𓏤𓏤𓏤𓏤𓏤𓏤 𓆤𓏏𓏌𓏥 [[𓏴]]
𓐩𓏌𓂝 𓏞𓏛
𓏶𓅓𓀁 𓇋𓈖 𓊃𓀀𓏤 𓋴𓂝𓅓𓄈𓀁 𓅓 𓎛𓈎𓏏𓏌𓏥 𓇛𓅓𓏏𓏛
𓎡𓏏
𓇅𓅱𓈒𓏥 𓏤
𓐩𓏌𓂝 𓏞𓏛
𓂋𓂝 𓅓 𓃀𓇋𓏏𓏒 𓈖𓏏 𓏏𓏐𓏒𓏥
𓁹 𓅓 𓇓𓅱𓇋𓏏𓆇 𓏤𓏤𓏤
𓂝𓅓𓄈𓀁 𓇋𓈖 𓊃𓀀𓏤 𓋴𓅓𓄈𓀁 𓅓 𓎛𓈎𓏏𓏌𓏥 𓇛𓅓𓏏𓏛
𓎡𓏏 𓄲𓂋𓏏𓈒𓏥 𓈖𓏏 𓋴𓊪𓐍𓄿𓍸𓏛 𓄡𓏏𓏤
𓍯𓄿𓅓𓈒𓏥 𓏤 𓇋𓆛𓈖𓃀𓆰𓏥 𓏤 𓊃𓂋𓇋𓈒𓏥 𓈖 𓎡𓋴𓃀𓏏𓈒𓏥 𓏤 𓆤𓏏𓏌𓏥 𓏤 𓈙𓈖𓆑𓏏𓈒𓏥 𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓏶𓅓𓀁 𓂋 𓉔𓂋𓅱𓇳𓏥 𓏤𓏤𓏤𓏤
𓎡𓏏
𓍘𓂝𓅓𓆰𓏥 𓏤 𓍑𓄿𓂋𓏏𓇠𓈒𓏥 𓏤 𓏏𓊪𓇑𓇑𓈖𓈖𓈒𓏥 𓏤 𓂧𓃀𓇭𓍼𓈒𓏥 𓏤 𓇋𓄞𓂧𓇭𓈒𓏥 𓏤 𓌸𓂋𓎛𓏏𓏌𓏥 𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓏶𓅓𓀁 𓇋𓈖 𓊃𓀀𓏤
𓎡𓏏 𓈖𓏏 𓅱𓆼𓄿𓂡 𓄡𓏏𓏤
𓇋𓁹𓏏𓏏𓏌𓏥𓃒𓏤𓏌𓏥 𓏤 𓈖𓈎𓂝𓅱𓏏𓂷𓈒𓏥 𓏤 𓆤𓏏𓏊𓏥 𓏤
𓐩𓏌𓂝 𓏞𓏛
𓊮
𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓄡𓏏𓏤
𓈞𓅓𓅱𓆰𓏥 𓏌𓏤 𓂓𓄿𓂓𓄿𓆰𓏥 𓏴 𓃀𓈖𓂋𓇋𓇜𓈒𓏥 𓏏𓆑𓈒𓏥 𓐛 𓂆 𓎼𓅱𓆰𓏥 𓂋𓎆𓏤𓏤𓏤𓏤𓏤𓏤 𓄖𓏤𓏥 𓏌𓏤 𓆼𓄿𓋴𓇋𓇋𓏏𓆰𓏥 𓂋𓎆𓏤𓏤𓏤𓏤𓏤𓏤 𓆷𓄿𓅱𓆰𓏥 𓂋𓎆𓏤𓏤𓏤𓏤𓏤𓏤 𓎛𓈎𓏏𓏌𓏥 𓃀𓅡𓄿𓎼𓏏𓈗𓏌𓏥 𓂅
� 𓈖 𓇲𓏏𓈗
�
𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓂧𓂋𓂡 𓅨𓂋𓅓𓇋𓇋𓏏𓐎𓏥 𓅓 𓄡𓏏𓏤
𓇋𓆛𓈖𓈖𓎡𓆰𓏥 𓏤
𓊪𓊃𓊮 𓁷𓏤 𓁹𓏏𓏏𓏊𓏥 𓃒𓏤 𓎛𓈎𓏏𓏌𓏥 𓇛𓅓𓏏𓏛 𓂋𓏤𓊪𓅱
𓋴𓅨𓂋𓇋𓀁 𓇋𓈖 𓊃𓀀𓏤 𓂋 𓅱𓈙𓈙𓂺 𓆑 𓅨𓂋𓅓𓇋𓇋𓏏𓐎𓏥 𓈖𓏏𓏏 𓅓 𓄡𓏏𓏤 𓆑
𓎡𓏏 𓈖𓏏 𓋴𓂋𓅱𓐍𓐎𓏛 𓄥𓄿𓄹
𓍑𓄿𓂋𓏏𓈒𓏥 𓂆 𓎛𓈎𓏏𓏌𓏥 𓇛𓅓𓏏𓏛 𓂌
� 𓈖 𓇲
𓋴𓅨𓂋𓇋𓀁 𓇋𓈖 𓊃𓀀𓏤 𓂋 𓇳𓏥 𓏤𓏤𓏤𓏤
𓎡𓏏 𓈖𓏏 𓅱𓆼𓄿𓂡 𓄡𓏏𓏤 𓋴𓉔𓄿𓇋𓇋𓏏𓂻 𓐍𓏏𓏛𓏥 𓎟𓏏 𓈋𓅱𓏏𓅪𓏥 𓈖𓏏𓏏 𓅓 𓎛𓂝𓄹𓏥 𓈖 𓊃𓀀𓏤
𓁸𓏥𓇾𓈇𓏤𓈒𓏥 𓂋𓏤𓏤𓏤𓏤𓏤𓏤𓏤𓏤 𓆤𓏏𓏌𓏥 𓂋𓏤𓏤𓏤𓏤𓏤𓏤𓏤𓏤 𓇜𓏤𓌾𓏥 𓂆 𓇹𓈒𓏥 𓂆
𓁹 𓅓 𓐍𓏏𓏛𓏥 𓌡𓂝𓏏𓏤
𓋴𓄡𓊪𓀁 𓂋 𓇳 𓏤
𓎡𓇋𓇋 𓊃𓊪𓊗
𓎛𓋴𓐟𓄿𓈗𓏌𓏥 𓐛 𓋴𓉻𓂝𓄿𓅓𓆰𓏥 𓂋𓎆𓎆𓎆𓏤𓏤 𓂝𓂝𓄿𓅓𓆰𓏥 𓂋𓎆𓎆𓎆𓏤𓏤 𓍘𓂝𓅓𓆰𓏥 𓂋𓎆𓎆𓎆𓏤𓏤 𓍁𓈒𓏥𓁸𓈒𓏥𓈒𓏥 𓂋𓎆𓏤𓏤𓏤𓏤𓏤𓏤 𓎼𓅱𓈒𓏥 𓂋𓎆𓎆𓎆𓏤𓏤 𓍁𓏏𓏥 𓅱𓂝𓈖𓁺𓐎𓈒𓏥 𓂋𓎆𓏤𓏤𓏤𓏤𓏤𓏤 𓊹𓌢𓏏𓂋𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓎛𓌳𓏏𓎔𓏏𓈒𓏥 𓂋𓎆𓎆𓎆𓏤𓏤
𓊮 𓂋 𓏏𓉔𓃀𓅱𓆱 𓂅 𓂆
𓂞𓂞 𓎡 𓉔𓄿𓂻 𓆤𓏏𓏌𓏥 𓁶𓏤𓂝𓏤 𓄞𓂧𓏏𓂝 𓆑
𓊮 𓅓 𓋴𓂋𓆑𓊮 𓈖 𓂭𓏤
𓋴𓅨𓂋𓇋𓀁 𓂋 𓇳 𓏤
𓎡𓏏 𓄲𓂋𓏏𓈒𓏥 𓈖𓏏 𓄡𓏏𓏤
𓁸𓏥𓇾𓈇𓏤𓈒𓏥 𓏴 𓎼𓈖𓎼𓈖𓏏𓆰𓏥 𓏴 𓋴𓂝𓅓𓆰𓏥 𓏴 𓎛𓈎𓏏𓏌𓏥 𓇛𓅓𓏏𓏛 𓂅 𓂆
𓁹 𓅓 𓐍𓏏𓏛𓏥 𓌡𓂝𓏏𓏤
𓊮 �
𓀁 𓂋 𓇳 𓏤
𓂋𓂝𓏏 𓅱𓈙𓂺 𓊪𓅱 𓊃𓀀𓏤 𓍿𓊃𓅱𓍞𓐎𓏥 𓎟 𓈖𓏏𓏭 𓅓 𓄡𓏏𓏤 𓆑
𓎡𓏏 𓅱𓆼𓄿𓂡 𓄡𓏏𓏤 𓂧𓂋𓂡 𓆞𓄿𓏏𓐎𓏥 𓅓 𓄡𓏏𓏤 𓈖𓏏 𓊃𓀀𓏤
𓍁𓈒𓏥 𓂧𓅠𓅓𓆭𓆱𓈒𓏥
𓅱𓈙𓂝𓄑𓀁 𓋴𓂝𓅓𓄈𓀁 𓅓 𓎛𓈎𓏏𓏌𓏥 𓂋 𓉐𓂋𓂻 𓈖𓏏𓏏 𓎟𓏏 𓅓 𓄡𓏏𓏤 𓆑
𓄲𓂋𓏏𓈒𓏥 𓈖𓏏 𓊃𓊪𓅱𓊗𓏥 𓏌𓏤 𓅱𓈙𓈙𓂺
𓆤𓏏𓏌𓏥 𓏤 𓆷𓄿𓆷𓄿𓈒𓏥 𓏤 𓋴𓂝𓅓𓆰𓏥 𓏤 𓍁𓈒𓏥𓁸𓏥𓈒𓏥 𓏤 𓍁𓈒𓏥 𓅱𓂝𓈖𓐎𓆭𓆱𓈒𓏥 𓏤 𓏶𓅓𓏭 𓈖 𓐣𓇋𓇋𓏏𓆇 𓏤 𓏏𓊪𓇑𓇑𓈖𓈖𓈒𓏥𓈒𓏥 𓏤 𓂝𓂝𓄿𓅓𓈒𓏥 𓏤 𓍘𓇋𓂝𓅓𓈒𓏥 𓏤 𓎛𓌳𓏏𓎔𓏏𓈒𓏥 𓏤
𓁹 𓅓 𓂺𓆇
𓂞 𓅓 𓄖𓅱𓏭𓄹
𓎡𓏏 𓈖𓏏 𓋴𓌳𓐙𓂝𓏛 𓈗𓇋𓇋𓏏𓂺 𓂋𓂝𓏏 𓆑𓎼𓈖� 𓏏𓅱
𓌸𓂋𓎛𓏏𓏌𓏥 𓅬𓏌𓏥 𓂆 𓎃𓏤𓏛𓏥𓏴𓂋𓈒𓏥 𓂋𓎆𓎆𓎆𓏤𓏤
𓊪𓊃𓊮 𓅓 𓋴𓂋𓆑𓊮𓏛 𓈖 𓂭𓏤
𓋴𓂝𓅓𓄈𓀁 𓅓 𓇋𓂋𓊪𓏌𓏥
𓎡𓏏 𓈖𓏏 𓂋𓂝𓏏 𓆑𓎼𓈖� 𓏏𓅱
𓎼𓈖𓎼𓈖𓏏𓆰𓏥 𓏤𓏤𓏤𓏤𓏤𓏤 𓃹𓈖𓈖 𓊃 𓏇𓇋 𓃛𓅱𓏏𓇋𓇋𓏏𓈒𓏥 𓎡𓆑𓏏𓅂𓌙𓈉 𓍁𓏏𓏥 𓏠𓈖𓏌𓅱𓎛𓆰𓏥 𓐍𓂋 𓏏𓅱 𓂋 𓋴 𓁸𓏥𓇾𓈇𓏤𓈒𓏥
𓐩𓏌𓂝 𓏞𓏛
𓂞 𓁷𓏤 𓆤𓏏𓏌𓏥
𓏶𓅓𓀁 𓇋𓈖 𓊃𓀀𓏤 𓋴𓂝𓅓𓄈𓀁 𓅓 𓇋𓂋𓊪𓏌𓏥 𓇜𓏤𓏛 𓂆
𓎡𓏏
𓍁𓏏𓏥𓁸𓏥𓈒𓏥 𓂋𓏤𓏤𓏤𓏤𓏤𓏤𓏤𓏤 𓆤𓏏𓏌𓏥 𓂋𓏤𓏤𓏤𓏤𓏤𓏤𓏤𓏤
𓊮 𓅓 𓋴𓂋𓆑𓊮𓏛 𓈖 𓂭𓏤
𓋴𓂝𓅓𓄈𓀁 𓅓 𓐍𓂸𓏏𓏤𓏤𓏤𓈖𓏭𓏌𓏥 𓈖 𓎛𓈎𓏏𓏌𓏥 𓈖𓍑𓄿𓍑𓄿𓇋𓇋𓏏𓈗 𓂋 𓇳 𓏤
𓎡𓏏 𓈖𓏏 𓂧𓂋𓂡 𓎛𓋴𓐎𓏥 𓍋𓅓𓂋𓅪 𓅓 𓄡𓏏𓏤 𓈖𓏏 𓊃𓀀𓏤
𓅯𓇋𓇋𓏏𓈒𓏥 𓌉𓆓𓏏𓇳 𓏤 𓂋𓇋𓇋𓏏𓈒𓏥 𓂧𓈙𓂋𓏏𓀗 𓏤 𓇋𓁹𓏏𓏏𓏊𓏥 𓂋𓍿𓀀𓁐𓏥
𓁹 𓅓 𓐍𓏏𓏛𓏥 𓌡𓂝𓏏𓏤
𓂝𓅓𓄈𓀁 𓇋𓈖 𓊃𓀀𓏤
𓎡𓏏
𓂷𓈒𓏥 𓈖 𓋴𓅱𓏏𓇠𓏥 𓏤 𓍘𓂝𓅓𓆰𓏥 𓏤 𓍁𓈒𓏥 𓅱𓂝𓈖𓐎𓆭𓆱𓈒𓏥 𓏤 𓁸𓏥𓇾𓈇𓏤𓈒𓏥 𓏤 𓎼𓈖𓎼𓈖𓏏𓆰𓏥 𓏤 𓊃𓄡𓏏𓆰𓏥 𓏤
𓐩𓏌𓂝 𓅓 𓐍𓏏𓏛𓏥 𓌡𓂝𓏏𓏤
𓁹 𓅓 𓍲𓈖𓋴𓏒
𓏶𓅓𓀁 𓇋𓈖 𓊃𓀀𓏤
𓎡𓏏 𓈖𓏏 𓅱𓆼𓄿𓂡 𓄡𓏏𓏤 𓌪𓂝 𓐎𓏥
𓊏𓊪𓏏𓇠 𓈞𓅓𓇋𓇋𓏏𓈒𓏥
𓐩𓏌𓂝 𓏞𓏛
𓂋𓂝 𓅓 𓆑𓈎𓄿𓅱𓏒𓏥 𓏤𓏤𓏤𓏤 𓏏𓐍𓃀𓈗 𓅓 𓆤𓏏𓏌𓏥
𓂝𓅓𓄈𓀁 𓇋𓈖 𓊃𓀀𓏤
𓎡𓏏
𓇅𓅱𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓆤𓏏𓏌𓏥
𓏇𓏏𓏏𓏛
𓄲𓂋𓏏𓈒𓏥 𓈖𓏏 𓋴𓊪𓐍𓆼𓄿𓍸𓏛 𓄡𓏏𓏤
𓁸𓏥𓇾𓈇𓏤𓈒𓏥 𓏤 𓍁𓈒𓏥𓁸𓏥𓈒𓏥 𓏤 𓌸𓂋𓎛𓏏𓏌𓏥 𓅬𓈒𓏥 𓏤 𓆤𓏏𓏌𓏥 𓏤 𓎛𓈎𓏏𓏌𓏥 𓇛𓅓𓏏𓏛
𓁹 𓅓 𓐍𓏏𓏛𓏥 𓌡𓂝𓏏𓏤
𓋴𓅨𓂋𓇋𓈗𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓂧𓂋𓂡 𓍋𓅓𓂋𓏏𓅪𓏥 𓎟𓏏 𓅓 𓄡𓏏𓏤 𓋴𓂋𓅱𓐍𓐎𓏛 𓄥𓄿𓄹
𓎛𓈎𓏏𓏌𓏥 𓇛𓅓𓏏𓏛 𓈖𓍑𓄿𓍑𓄿𓇋𓇋𓏏𓈗 𓍑𓄿𓂋𓏏𓇠 𓂅
𓂋𓂝 𓂋 𓂧𓊃𓏌𓏤 𓎛𓎡𓈖𓏌𓂝 𓂋 𓅓𓏏𓀏 𓋴𓇋𓆛𓈖𓏌𓅱𓂡 𓊃𓈖𓍑𓄿𓍑𓄿𓅱𓈗𓏌𓏥
𓁹𓂋 𓎡 𓋴𓂋𓆑𓊮𓏛 𓈖 𓏏𓂋𓆴𓇳 𓎟 𓇋𓅓 𓆑
𓎡𓏏 𓈖𓏏 𓂋𓂝𓏏 𓆑𓎼𓈖� 𓏏𓅱
𓎛𓈎𓏏𓏌𓏥 𓇛𓅓𓏏𓏛 𓂄 𓂆 𓈙𓈖𓆑𓏏𓈒𓏥 𓂋𓎆𓏤𓏤𓏤𓏤𓏤𓏤 𓎛𓌳𓏏𓎔𓏏 𓂋𓎆𓏤𓏤𓏤𓏤𓏤𓏤 𓇋𓄞𓂧𓇭𓈒𓏥 𓂋𓏤𓏤𓏤𓏤𓏤𓏤𓏤𓏤
� 𓈖 𓇲
𓋴𓅨𓂋𓇋𓈗𓀁 𓂋 𓇳 𓏤𓏤𓏤𓏤
𓎡𓏏
𓌽𓏥 𓉔𓈖𓏌𓅱𓏌
𓂝𓅱𓎼𓅱𓊮 𓍯𓄿𓊮 𓁷𓏤𓐪𓂧𓏌𓏛𓏥
𓁹 𓅓 𓆑𓈎𓄿𓅱𓏒𓏥
𓂋𓂝 𓁷𓏤 𓌸𓂋𓎛𓏏𓏌𓏥
𓏶𓅓𓀁 𓇋𓈖 𓊃𓀀𓏤 𓈖𓏏𓏭 𓂜 𓆑𓎼𓈖𓂺𓈖 𓆑
𓎡𓏏 𓈖𓏏 𓋴𓌳𓐙𓂝𓏛 𓄡𓏏𓏤
𓆷𓄿𓆷𓄿𓈒𓏥 𓏤 𓆷𓄿𓄟𓋴𓆰𓏥 𓏤 𓍑𓄿𓂝𓈒𓏥 𓏤 𓇅𓅱𓈒𓏥 𓅪 𓆤𓏏𓏊𓏥 𓏤
𓋴𓆑𓂡
𓏶𓅓𓀁 𓁶𓏤𓂝𓏤 �
𓎡𓏏 𓈖𓏏 𓂧𓂋𓂡 𓈙𓆑𓅂𓐎𓏥 𓅓 𓄡𓏏𓏤
𓂧𓃀𓇭𓍼𓈒𓏥𓈒𓏥 𓂋𓏤𓏤𓏤𓏤𓏤𓏤𓏤𓏤 𓇋𓄞𓂧𓇭𓈒𓏥 𓂋𓏤𓏤𓏤𓏤𓏤𓏤𓏤𓏤 𓃹𓈖𓈙𓏭𓈒𓏥 𓂋𓏤𓏤𓏤𓏤𓏤𓏤𓏤𓏤 𓇋𓁹𓏏𓏏𓏌𓏥 𓂋𓏤𓏤𓏤𓏤𓏤𓏤𓏤𓏤 𓈖𓈎𓂝𓅱𓏏𓂷𓈒𓏥 𓂋𓏤𓏤𓏤𓏤𓏤𓏤𓏤𓏤 𓍁𓈒𓏥 𓆼𓄿𓋴𓇋𓇋𓏏𓆰𓏥 𓂋𓏤𓏤𓏤𓏤𓏤𓏤𓏤𓏤 𓂉𓏏𓏭𓈒𓏥 𓂋𓎆𓎆𓎆𓏤𓏤 𓊹𓌢𓏏𓂋𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓈗
� 𓈖 𓇲
𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓂧𓂋𓂡 𓍋𓅓𓂋𓏏𓅪𓏥 𓅓 𓐛𓏤 𓈖 𓄡𓏏𓏤
𓂝𓆑𓄿𓆰𓏥 𓏤 𓇜𓇋𓅱𓏌𓏥 𓏤
𓊪𓊃𓊮 𓁷𓏤 𓌸𓂋𓎛𓏏𓏌𓏥
𓐎𓂝 𓁷𓂋 𓋴
𓎡𓏏 𓈖𓏏 𓂧𓂋𓂡 𓍋𓅓𓂋𓏏𓅪𓏥 𓎟𓏏 𓅓 𓄡𓏏𓏤
𓂧𓃀𓍼𓈒𓏥 𓄿𓈙𓂋𓊮 𓏏𓐍𓃀𓈗 𓅓 𓆭𓆱𓏌𓏥 𓇅𓆓𓏛 𓃹𓈖𓈙𓏭𓈒𓏥 𓏇𓏏𓏏𓏛 𓍁𓈒𓏥𓁸𓈒𓏥 𓏇𓏏𓏏𓏛
𓄿𓏇𓇋𓅱𓂡 𓅓 𓐍𓏏𓏛𓏥 𓌡𓂝𓏏𓏤
𓏶𓅓𓀁 𓇋𓈖 𓊃𓀀𓏤 𓈖𓏏𓏭 𓍋𓅓𓂋𓏏𓅪𓏥 𓅓 𓄡𓏏𓏤 𓆑 𓎛𓈖𓂝 𓂋𓂝𓏏 𓋴𓅨𓂋𓇋𓈗𓀁 𓆑
𓎡𓏏
𓂧𓃀𓍼𓈒𓏥 𓄿𓈙𓂋𓊮 𓏏𓐍𓃀𓈗 𓅓 𓆭𓆱𓏌𓏥 𓇅𓆓𓏛 𓃹𓈖𓈙𓏭𓈒𓏥 𓏇𓏏𓏏𓏛 𓍁𓏏𓏥𓁸𓈒𓏥 𓏇𓏏𓏏𓏛 𓅯𓄿𓄣𓏤𓏌𓏥 𓉔𓈖𓏌𓅱𓏌 𓇋𓂋𓊪𓏌𓏥 𓉔𓈖𓏌𓅱𓏊𓏤
𓄿𓏇𓇋𓅱𓂡 𓅓 𓐍𓏏𓏛𓏥 𓌡𓂝𓏏𓏤
𓋴𓅨𓂋𓇋𓈗𓀁 𓇋𓈖 𓈖𓏏𓏭 𓍋𓅓𓂋𓏏𓅪𓏥 𓅓 𓄡𓏏𓏤 𓆑
𓎡𓏏 𓈖𓏏 𓂧𓂋𓂡 𓍋𓅓𓂋𓅪 𓄡𓏏𓏤
𓌸𓂋𓎛𓏏𓏌𓏥 𓇹𓈒𓏥 𓋴𓉻𓂝𓄿𓅓𓆰𓏥 𓋴𓅱𓇋𓏏𓇠 𓐩𓏌𓂝𓍘𓇋 𓁷𓏤 𓆤𓏏𓏌𓏥
𓁹 𓅓 𓐍𓏏𓏛𓏥 𓌡𓂝𓏏𓏤
𓏶𓅓𓀁 𓂋 𓇳 𓏤
𓄲𓂋𓏏𓈒𓏥 𓈖𓏏 𓋴𓂝𓂋𓈎𓍼𓏛 𓅱𓈙𓏏𓂺𓏥
𓍑𓄿𓂋𓏏𓇠 𓇅𓆓𓏏𓏛 𓂋𓏤𓏤𓏤𓏤𓏤𓏤𓏤𓏤 𓄿𓎛𓏒𓏥 𓇅𓆓𓏛 𓂋𓏤𓏤𓏤𓏤𓏤𓏤𓏤𓏤 𓌸𓂋𓎛𓏏𓏌𓏥 𓆤𓏏𓏌𓏥 𓏴 𓏠𓈖𓎛𓈒𓏥 𓂋𓎆𓏤𓏤𓏤𓏤𓏤𓏤 𓈗 𓂄 𓂆
𓊪𓊃𓊮
𓏶𓅓𓀁 𓂋 𓇳 𓏤𓏤𓏤𓏤
𓎡𓏏
𓇋𓅱𓃀𓏏𓏒 𓈖𓏏 𓍲𓈖𓋴𓏒 𓂋𓎆𓏤𓏤𓏤𓏤𓏤𓏤 𓐮𓏏𓏭𓈒𓏥 𓂋𓎆𓎆𓎆𓏤𓏤 𓌦𓏏𓇠 𓈖 𓈋𓇋𓅱𓏌𓏥 𓂋𓎆𓏤𓏤𓏤𓏤𓏤𓏤 𓈗 𓂄 𓂆
𓀁 𓂋 𓇳 𓏤𓏤𓏤𓏤
𓎡𓏏
𓈙𓈖𓆑𓏏𓈒𓏥 𓂋𓏤𓏤𓏤𓏤𓏤𓏤𓏤𓏤 𓇋𓄞𓂧𓇭𓈒𓏥 𓂋𓏤𓏤𓏤𓏤𓏤𓏤𓏤𓏤 𓃹𓈖𓈙𓏭𓈒𓏥 𓂋𓎆𓏤𓏤𓏤𓏤𓏤𓏤 𓇋𓆛𓈖𓋴𓏏𓈒𓏥 𓂋𓎆𓏤𓏤𓏤𓏤𓏤𓏤 𓍁𓈒𓏥 𓅱𓂝𓈖𓐎𓆭𓆱𓈒𓏥 𓂋𓎆𓏤𓏤𓏤𓏤𓏤𓏤 𓆤𓏏𓏌𓏥 𓂋𓎆𓏤𓏤𓏤𓏤𓏤𓏤 𓈗 𓂄 𓂆
� 𓈖 𓇲
𓏇𓏏𓏏𓏛
𓎡𓏏
𓇋𓅱𓃀𓏏𓏒 𓈖𓏏 𓍲𓈖𓋴𓏒 𓂋𓎆𓏤𓏤𓏤𓏤𓏤𓏤 𓌦𓏏𓇠 𓈖 𓈋𓇋𓅱𓏌𓏥 𓂋𓏤𓏤𓏤𓏤𓏤𓏤𓏤𓏤 𓍑𓄿𓂋𓏏𓇠𓈒𓏥 𓂋𓎆𓎆𓎆𓏤𓏤 𓈗 𓂄 𓂆
𓋴𓅨𓂋𓇋𓈗𓀁 𓂋 𓇳 𓏤𓏤𓏤𓏤
𓎡𓏏
𓂧𓃀𓇭𓈒𓏥 𓂋𓏤𓏤𓏤𓏤𓏤𓏤𓏤𓏤 𓇋𓄿𓂋𓂋𓈒𓏥 𓂋𓏤𓏤𓏤𓏤𓏤𓏤𓏤𓏤 𓈖𓈎𓂝𓅱𓏏𓂷𓈒𓏥𓈒𓏥 𓂋𓎆𓎆𓎆𓏤𓏤 𓅯𓇋𓇋𓏏𓀗𓈒𓏥 𓂋𓎆𓎆𓎆𓏤𓏤 𓐮𓏏𓏭𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓍑𓄿𓂋𓏏𓇠𓈒𓏥 𓂋𓎆𓎆𓎆𓏤𓏤 𓍁𓈒𓏥𓁸𓏥𓈒𓏥 𓂋𓏤𓏤𓏤𓏤𓏤𓏤𓏤𓏤
𓆓𓂧𓐍𓂋 𓏏𓅱
𓇋𓀁 𓉔𓏏𓅱𓄛 𓇋𓀁 𓉔𓏏𓏏𓄛 𓋭𓄲
𓇋𓀁 𓂝𓆓𓈖𓏏 𓇋𓀁 𓂝𓆓𓈖𓇋𓇋𓏏𓁐 𓋭𓄲 𓇋𓅱 𓋴𓇋𓊪𓏛 𓏏𓅱 𓅓 𓈗 𓂆
� 𓈖 𓇲
𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓂧𓂋𓂝 𓅱𓈙𓈙𓂺 𓊃𓈖𓆑𓂐𓏥 𓆈𓏥 𓆑
𓄿𓎛𓏒𓏥 𓇅𓆓𓏛𓏌𓏥 𓂋𓏤𓏤𓏤𓏤𓏤𓏤𓏤𓏤 𓇹𓈒𓏥 𓈖𓂝𓎼𓅱𓂡𓈒𓏥 𓂆 𓌸𓂋𓎛𓏏𓏌𓏥𓏌𓏥 𓂋𓏤𓏤𓏤𓏤𓏤𓏤𓏤𓏤 𓆤𓏏𓏌𓏥𓏌𓏥 𓂋𓏤𓏤𓏤𓏤𓏤𓏤𓏤𓏤
�
𓀁 𓂋 𓇳 𓏤𓏤𓏤𓏤
𓄲𓂋𓏏𓈒𓏥 𓎟𓏏 𓏇𓇋 𓏤𓏤𓏌𓏏 𓋴
𓌪𓂝 𓎛𓆑𓏏𓆙
𓏠𓈖𓇋𓇋𓏏𓆱 𓈖𓏏 𓈖𓉔𓏭𓌳𓁹𓄿𓄿𓈒𓏥 𓂆 𓈗 𓂅
� 𓈖 𓇲
�
𓀁 𓂋 𓇳 𓏤
𓎡𓏏
𓌽𓏥𓇗 𓂆 𓎛𓌳𓏏𓎔𓏏𓈒𓏥 𓐛 𓂆 𓈗 𓂅
𓏇𓏏𓏏𓏛
𓎡𓏏
𓄔𓏤𓏥 𓍲𓂧𓏏𓆭𓆱 𓂆 𓈗 𓂅
� 𓈖 𓇲
�
𓀁 𓂋 𓇳 𓏤
𓂧𓂋𓂡 𓎛𓆑𓏏𓆙 𓅓 𓄡𓏏𓏤
𓇅𓅱𓈒𓏥 𓈖𓎡𓏏𓅱𓏴𓏥 𓏤𓏤𓏤𓏤
𓂋𓂝 𓅓 𓆑𓈎𓄿𓅱𓏒𓏥 𓏤𓏤𓏤𓏤
𓂝𓅓𓄈𓀁 𓇋𓈖 𓊃𓀀𓏤
𓎡𓏏
𓄡𓂋𓀗 𓈖 𓎡𓋴𓃀𓏏𓆭𓆱 𓂆 𓊃𓂋𓅓𓏌𓏥 𓂆 𓈗 𓂅 𓂆
� 𓈖 𓇲
�
𓀁 𓂋 𓇳 𓏤
𓄲𓂋𓏏𓈒𓏥 𓈖𓏏 𓌪𓂝 𓎛𓆑𓏏𓆙
𓈖𓇋𓇋𓏏𓈒𓏥 𓈖𓏏 𓇜𓏤𓌽𓏥 𓂋𓏤𓏤𓏤𓏤𓏤𓏤𓏤𓏤 𓍑𓄿𓂋𓏏𓇠𓈒𓏥 𓂋𓏤𓏤𓏤𓏤𓏤𓏤𓏤𓏤 𓎛𓈎𓏏𓏌𓏥 𓇛𓅓𓏏𓏛 𓂄 𓂆
𓊪𓊃𓊮 �
𓀁
𓎡𓏏
𓂝𓐍𓅓𓅱𓆰𓏥 𓏌𓏤 𓈖𓆷𓄿𓅱𓆰𓏥 𓂆 𓋴𓂝𓅓𓆰𓏥 𓂆 𓎛𓈎𓏏𓏌𓏥 𓇛𓅓𓏏𓏛 𓂄
𓐩𓏌𓂝 𓋴𓆞𓄿𓎡𓅱𓂡
𓀁
𓎡𓏏
𓄡𓂋𓀗 𓈖 𓎡𓋴𓃀𓏏𓇠
𓂋𓂝 𓁹 𓆑 𓇳 𓏤𓏤𓏤𓏤 𓁷𓏤 𓐍𓂸𓏏𓏤𓏤𓏤𓈖𓏭𓏌𓏥
� 𓈖 𓇲
𓋴𓆞𓄿𓎡𓅱𓂡 𓅓 𓎔𓏏𓏌 𓏤𓏤𓏤𓏤𓏤𓏌 𓇳𓏤
𓂋𓂝 𓂜𓈖 𓅠𓁸 𓁷𓏤 𓇋𓂧𓄔
� 𓈖 𓇲 𓅓 𓈙𓈗𓇳
𓋴𓅨𓂋𓇋𓈗𓀁 𓅓 𓇼𓄿𓇳
𓎡𓏏
𓅐𓈒𓏥 𓈖𓏏 𓎼𓇋𓇋𓅱𓆰𓏥 𓂋𓎆𓎆𓎆𓏤𓏤 𓇅𓅱𓈒𓏥 𓂋𓎆𓎆𓎆𓏤𓏤 𓈗 𓂆
𓊮
𓀁 𓂋 𓉔𓂋𓅱𓇳 𓏤𓏤𓏤𓏤
𓎡𓏏
𓍯𓄿𓅓𓈒𓏥 𓏴 𓈙𓈖𓆑𓏏𓈒𓏥 𓏴 𓄡𓂋𓀗 𓈖 𓎡𓋴𓃀𓏏𓇠 𓂋𓏤𓏤𓏤𓏤𓏤𓏤𓏤𓏤 𓆤𓏏𓏌𓏥 𓂋𓏤𓏤𓏤𓏤𓏤𓏤𓏤𓏤 𓎛𓈎𓏏𓏌𓏥 𓂆
𓐩𓏌𓂝
� 𓁷𓏤 𓆤𓏏𓏌𓏥
𓇼𓄿𓇳 𓎡 𓂋 𓋴𓇋𓆛𓈖𓍢𓂡 𓋴𓏏 𓁷𓏤 𓎛𓈎𓏏𓏌𓏥 𓂆
𓀁 𓇋𓈖 𓊃𓀀𓏤
𓎡𓏏
𓍯𓄿𓅓𓈒𓏥 𓂆 𓈗𓈗 𓂆 𓂆
� 𓈖 𓇲
𓀁 𓂋 𓇳 𓏤𓏤𓏤𓏤 𓂋𓏤𓊪𓅱 𓁷𓏤 𓎛𓈎𓏏𓏌𓏥
𓎡𓏏
𓇋𓇩𓋴𓅱𓆰𓏥 𓂆 𓆷𓄿𓄟𓋴𓆰𓏥 𓏴
𓊪𓊃𓊮 𓁷𓏤 𓆤𓏏𓏌𓏥
𓏶𓅓𓀁
𓍲𓏏𓍢𓀁 𓋴𓈖𓏥
𓊠𓂝𓍢𓂝 𓅯𓄿𓅱𓏏𓀋𓏥
𓈖𓍇𓏌𓅱𓂧𓅱𓂻 𓃀𓅡𓄿𓎼𓏭𓀉𓅪 𓅱𓂧𓏴𓂝𓈖 𓇯𓄡𓏏𓏤𓆑𓆙 𓅓 𓄡𓏏𓏤 𓀀 𓏏𓈖 𓁹𓈖 𓊹𓅆 𓁹𓈖 𓐍𓆑𓏏𓏭𓀏
𓍲𓏏𓏏𓍢𓅪 𓈖 𓆑
𓊠𓂝𓍢𓂝 𓊹𓅆 𓁹𓏏𓈖 𓆑 𓅓 𓄡𓏏𓏤 𓀀 𓏏𓈖
𓎡𓏏 𓄲𓂋𓏏𓈒𓏥 𓅜𓐍𓏏𓏛 𓅓 𓁹𓂋𓏏𓏥 𓈖 𓄡𓏏𓏤
𓇋𓇩𓅱𓆰𓏥 𓏤 𓆷𓄿𓄟𓋴𓆰𓏥 𓏤
𓐩𓏌𓂝 𓏞𓏛
𓊮 𓁷𓏤 𓆤𓏏𓏌𓏥
𓏶𓅓𓀁 𓇋𓈖 𓊃𓀀𓏤 𓈖𓏏𓏏 𓎛𓃭𓂋𓏏𓆙𓏥 𓅓 𓄡𓏏𓏤 𓆑
𓇋𓈖 𓉻𓂝𓄿𓂝𓂺 𓈎𓌳𓄿𓇋𓇋𓌙𓅯𓏛 𓋴𓏏
𓂜 𓅓𓏏𓀏𓈖 𓈖 𓄲𓂋𓏏𓈒𓏥 𓎟𓏏
𓎡𓏏
𓏠𓈖𓇋𓇋𓏏𓆱 𓈖𓏏 𓇋𓆛𓈖𓉔𓅓𓂝𓈖𓏭𓆭𓆱
𓉔𓃀𓈎𓂝 𓁷𓏤 𓎛𓈎𓏏𓏌𓏥 𓂆
� 𓅓 𓉔𓈖𓏌𓅱𓏌𓏤 𓁷𓏤 𓈗 𓂅 𓂆
𓇼𓄿𓇳 𓎡 𓂋 𓋴𓆞𓄿𓎡𓂝 𓋴𓏏 𓅓 𓋳𓏥
𓋴𓅨𓂋𓇋𓈗𓀁 𓇋𓈖 𓊃𓀀𓏤
𓎡𓏏 𓂧𓂋𓂝 𓎛𓆑𓏏𓆙 𓅓 𓄡𓏏𓏤
𓂡𓆑𓄿𓆰𓏥 𓏤 𓋴𓂝𓅓𓆰𓏥 𓏤 𓎛𓋴𓐟𓄿𓈗𓏌𓏥 𓏤
𓄿𓏇𓇋𓅱𓂡 𓅓 𓐍𓏏𓏛𓏥 𓌡𓂝𓏏𓏤
𓏶𓅓𓀁
𓊢𓂝𓂻 𓅱𓈙𓂺 𓆑 𓆓𓂧𓆑𓏏𓆙𓏥 𓎟𓏏 𓈖𓏏𓏏 𓅓 𓄡𓏏𓏤 𓆑
𓎡𓏏 𓈖𓏏 𓌪𓂝 𓎛𓆑𓏏𓆙
𓂓𓂸𓅱𓈒𓏥 𓆄𓅱𓅱𓇳𓏥 𓈖 𓈖𓉔𓏏𓆭𓆱 𓏤 𓃀𓈖𓇋𓏏𓇜𓏛𓁶𓏤𓅐𓏏𓁐𓆑𓈒𓏥 𓏤
𓈎𓈖𓈎𓈖𓏴𓂝 𓂋 𓏠𓈖𓐍𓍊𓏛
𓂋𓂝 𓁷𓏤 𓎛𓈎𓏏𓏌𓏥 𓅱𓂸𓏏𓏏𓏛
𓋴𓅨𓂋𓇋𓈗𓀁 𓇋𓈖 𓊃𓀀𓏤
𓎡𓏏 𓈖𓏏 𓂧𓂋𓂝 𓍋𓅓𓂋𓏏𓅪𓏥 𓆣𓂋𓏏 𓅓𓂝 𓎛𓆑𓏏𓆙 𓅓𓂝 𓊪𓈖𓂧𓆙
𓂷𓈒𓏥 𓈖 𓇶𓈒𓏥 𓏤 𓄂𓏏𓏤 𓂝𓌳𓄿𓅓𓅱𓆰𓏥 𓏤 𓌸𓂋𓎛𓏏𓏌𓏥 𓅬 𓏤
𓁹 𓅓 𓐍𓏏𓏛𓏥 𓌡𓂝𓏏𓏤
�
𓀁 𓂋 𓇳 𓏤𓏤𓏤𓏤
𓂧𓂋𓂝 𓍋𓅓𓂋𓏏𓅪𓏥 𓆣𓂋𓏏 𓅓𓂝 𓊪𓈖𓂧𓆙
𓄔𓏤 𓈖 𓍲𓂧𓏏𓆭𓆱𓈒𓏥 𓏤 𓂝𓄡𓅓𓅱𓆰𓏥 𓈖𓇋𓄿𓇋𓅱𓆰𓏥 𓏤 𓂝𓆑𓄿𓆰𓏥 𓏤 𓍑𓄿𓋴𓆰𓏥 𓏤
𓉔𓃀𓈎𓂝 𓅓 𓐍𓏏𓏛𓏥 𓌡𓂝𓏏𓏤
𓐎𓂝 𓄡𓏏𓏤 𓁷𓂋 𓋴 𓈖𓏏 𓈞𓏏𓁐 𓅷𓄿𓇋𓇋𓂺𓀀 𓂋𓏤𓊪𓅱
𓄲𓂋𓏏𓈒𓏥 𓈖𓏏 𓋴𓌳𓄿𓌪𓂝 𓎛𓆑𓏏𓆙
𓄔𓏤𓏥 𓈖 𓍲𓂧𓏏𓆭𓆱
𓂋𓂝 𓁷𓏤 𓈗 𓅓 𓈖𓇋𓅱𓂢𓏊
� 𓋳𓂡 𓅓 𓋳𓏥
𓇼𓄿𓇳 𓎡 𓂋 𓉔𓄿𓃀𓈎𓂝 𓋴𓏏 𓅓 𓄞𓂧𓊌 𓈖 𓇋𓈖𓂋𓊌 𓂋 𓋴𓅠𓅓𓂝 𓎡 𓋴𓏏
𓋴𓇋𓆛𓈖𓏌𓂝 𓇓𓏏𓏤𓆰𓏥 𓂋 𓂉𓏤 𓆑 𓂋𓐟𓏤 𓋴𓏴𓂋𓇋𓈗𓀁 𓆑 𓋴𓏏
𓎡𓏏 𓂧𓂋𓂝 𓍋𓅓𓂋𓏏𓅪𓏥 𓆣𓂋𓏏 𓅓𓂝 𓊪𓈖𓂧𓆙
𓇋𓆛𓈖𓈖𓎡𓆰𓏥 𓏤 𓇋𓆛𓈖𓃀𓆰𓏥 𓏤 𓋭𓏏𓈇 𓈖𓏏 𓇓𓏏𓏤𓆰𓏥 𓏤 𓆤𓏏𓏌𓏥 𓏤
𓋴𓂧𓃀𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓌪𓂝 𓎛𓆑𓏏𓆙
𓍯𓄿𓅓𓈒𓏥 𓂋𓏤𓏤𓏤𓏤𓏤𓏤𓏤𓏤 𓈙𓈖𓆑𓏏𓈒𓏥 𓂋𓎆𓏤𓏤𓏤𓏤𓏤𓏤 𓎛𓌳𓏏𓎔𓏏𓈒𓏥 𓂋𓎆𓎆𓎆𓏤𓏤 𓆤𓏏𓏌𓏥 𓂋𓏤𓏤𓏤𓏤𓏤𓏤𓏤𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓋴𓂧𓃀𓀁 𓂋 𓇳 𓏤
𓎡𓏏 𓄲𓂋𓏏𓈒𓏥
𓈎𓄿𓄿𓈒𓏥 𓈖 𓈖𓉔𓏏𓆭𓆱 𓆄𓅱𓅱𓇳𓏥 𓏤 𓇜𓏤𓌽𓏥 𓇅𓆓𓏛 𓏤
𓈎𓈖𓈎𓈖𓏴𓂡 𓁷𓏤 𓎛𓈎𓏏𓏌𓏥
𓋴𓅨𓂋𓇋𓈗𓀁 𓂋 𓇳 𓏤𓏤𓏤𓏤
𓎡𓏏 𓄲𓂋𓏏𓈒𓏥 𓈖𓏏 𓌪𓂝 𓊪𓈖𓂧𓆙
𓄡𓂋𓀗 𓈖 𓎡𓋴𓃀𓏏𓆭𓆱 𓂆 𓂦𓂋𓏏𓏌𓏥 𓂄
𓊮
�
𓀁 𓁷𓏤𓂝𓏤𓅱𓏭
𓎡𓏏
𓍯𓄿𓅓𓈒𓏥 𓂋𓏤𓏤𓏤𓏤𓏤𓏤𓏤𓏤 𓎛𓌳𓏏𓎔𓏏𓈒𓏥 𓂋𓎆𓎆𓎆𓏤𓏤 𓈙𓈖𓆑𓏏𓈒𓏥 𓂋𓎆𓎆𓎆𓏤𓏤 𓆤𓏏𓏌𓏥 𓂋𓏤𓏤𓏤𓏤𓏤𓏤𓏤𓏤 𓎛𓈎𓏏𓏌𓏥 𓇛𓅓𓏏𓏛 𓐛 𓂆
𓁹 𓅓 𓇓𓅱𓇋𓏏𓇠 𓏤𓏤𓏤𓏤
𓂝𓅓𓄈 𓇋𓈖 𓊃𓀀𓏤 𓋴𓂝𓅓𓄈𓀁 𓅓 𓎛𓈎𓏏𓏌𓏥 𓐛 𓂆
𓎡𓏏 𓄲𓂋𓏏𓈒𓏥
𓍯𓄿𓅓𓈒𓏥 𓏴 𓈙𓈖𓆑𓏏𓈒𓏥 𓂋𓎆𓎆𓎆𓏤𓏤 𓂦𓂋𓏏𓏌𓏥 𓂆
𓐩𓏌𓂝 𓏞𓏛
𓋴𓅨𓂋𓇋𓈗𓀁 𓂋 𓇳 𓏤
𓎡𓏏
𓁸𓏥𓇾𓈇𓏤𓈒𓏥 𓏤 𓋴𓆑𓏏𓏌𓏥 𓏤 𓎙𓂧𓏌𓏥 𓏤 𓎛𓋴𓏠𓈖𓍖𓈒𓏥𓂧𓈙𓂋𓀗 𓏤 𓃀𓈖𓆑𓇠 𓈖 𓎼𓅱𓃒 𓏤
𓁹 𓅓 𓆑𓈎𓄿𓏒
𓏶𓅓𓀁 𓂋 𓇳 𓏤
𓎡𓏏
𓏠𓈖𓈙𓏏𓈒𓏥 𓏤 𓌟𓏏𓏏𓆰𓏥 𓈖𓄓𓊃𓍘𓇋𓇋𓌽𓏥 𓏏𓏐𓏒𓏥𓅱𓏭𓈒𓏥 𓏤 𓌸𓂋𓎛𓏏𓏌𓏥 𓈉𓏤 𓏤 𓎛𓈎𓏏𓏌𓏥 𓇛𓅓𓏏𓏛
𓐩𓏌𓂝 𓏞𓏛
�
𓀁 𓂋 𓇳 𓏤
𓎡𓏏
𓍲𓏭𓁸𓏥𓇾𓈇𓏤𓈒𓏥 𓏤 𓎛𓋴𓏠𓈖𓍖𓈒𓏥𓂧𓈙𓂋𓀗 𓏤 𓋴𓆑𓏏𓏌𓏥 𓏤
𓁹 𓆑𓈎𓄿𓏒
𓏶𓅓𓀁 𓂋 𓇳 𓏤
𓎡𓏏
𓍁𓈒𓏥 𓃀𓎼𓋴𓅱𓆰𓏥 𓂋𓏤𓏤𓏤𓏤𓏤𓏤𓏤𓏤 𓇋𓂋𓊪𓏌𓏥 𓂆 𓂝𓌳𓄿𓅓𓅱𓈒𓏥 𓂆
𓋴𓈙𓅓𓅓𓊮
𓋴𓅨𓂋𓇋𓈗𓀁 𓂋 𓇳 𓏤𓏤𓏤𓏤
𓎡𓏏
𓂦𓂋𓏏𓏌𓏥 𓏤 𓏏𓊪𓇑𓇑𓈖𓈖𓈒𓏥 𓏤 𓍑𓄿𓇋𓋴𓈒𓏥 𓏤 𓅝𓆄𓏏𓏤𓆰𓏥 𓏤 𓂝𓌳𓄿𓅓𓅱𓈒𓏥 𓏤 𓍘𓂝𓅓𓆰𓏥 𓏤 𓇋𓄞𓂧𓇭𓈒𓏥 𓏤 𓎛𓈎𓏏𓏌𓏥 𓇛𓅓𓏏𓏛
𓊮
𓀁 𓂋 𓇳 𓏤
𓎡𓏏
𓍁𓈒𓏥 𓇛𓅓𓆭𓆱𓈒𓏥 𓏤 𓇋𓁹𓏏𓏏𓏌𓏥 𓏤 𓆤𓏏𓏌𓏥 𓏤 𓁸𓏥𓇾𓈇𓏤𓈒𓏥 𓏤 𓇋𓂋𓊪𓏌𓏥
𓊮
�
𓀁 𓂋 𓇳 𓏤𓏤𓏤𓏤
𓅱𓆼𓄿𓂡 𓄡𓏏𓏤 𓊪𓅱
𓎡𓏏
𓁸𓏥𓇾𓈇𓏤𓈒𓏥 𓏤 𓄂𓏏𓏭𓄣𓄹 𓈖 𓅓𓈙𓂝𓅬 𓏤 𓆤𓏏𓏌𓏥 𓏤 𓇋𓂋𓊪𓏌𓏥 𓏤 𓇋𓆛𓈖𓈖𓎡𓆰𓏥 𓏤 𓎛𓈎𓏏𓏌𓏥 𓇛𓅓𓏏𓏛 𓏤
𓁹 𓅓 𓆑𓈎𓄿𓅱𓏒𓏥
𓏶𓅓𓀁 𓂋 𓇳 𓏤
𓎡𓏏 𓋴𓂋𓅱𓐍𓐎𓏛 𓊪𓈖𓂧𓆙
𓈖𓇋𓄿𓇋𓄿𓆰𓏥 𓏤 𓆎𓅓𓅱𓈒𓏥 𓏤 𓈖𓍯𓄿𓆰𓏥 𓏤 𓂝𓌳𓄿𓅓𓅱𓈒𓏥 𓏤
𓊮
�
𓀁 𓂋 𓇳 𓏤
𓎡𓏏
𓂝𓅓𓂝𓂝𓈒𓏥 𓈖 𓇜𓏤𓌽𓏥 𓂋𓎆𓏤𓏤𓏤𓏤𓏤𓏤 𓋴𓂝𓅓𓆰𓏥 𓂋𓏤𓏤𓏤𓏤𓏤𓏤𓏤𓏤 𓎼𓅱𓆰𓏥 𓂋𓎆𓏤𓏤𓏤𓏤𓏤𓏤 𓎃𓏤𓈒𓏥𓅨𓂋𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓈙𓈖𓆑𓏏𓈒𓏥 𓂋𓎆𓎆𓎆𓏤𓏤 𓊃𓈖𓍇𓏌𓅱𓏏𓏏𓆰𓏥 𓐛 𓂆 𓂝𓌳𓄿𓅓𓅱𓈒𓏥 𓂆 𓏏𓊪𓈖𓈖𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓎛𓈎𓏏𓏌𓏥 𓇛𓅓𓏏𓏛 𓂄
𓊮
�
𓀁 𓂋 𓇳 𓏤𓏤𓏤𓏤
𓎡𓏏
𓍑𓄿𓂋𓏏𓈒𓏥 𓂋𓏤𓏤𓏤𓏤𓏤𓏤𓏤𓏤 𓏠𓈖𓈙𓏏𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓎛𓋴𓐟𓄿𓈗𓏌𓏥 𓈖 𓂝𓍯𓄿𓇋𓇋𓏏𓐎𓏊𓏥 𓐛 𓂆 𓌸𓂋𓎛𓏏𓏊𓏥 𓌉𓆓𓏏𓇳 𓂋𓏤𓏤𓏤𓏤𓏤𓏤𓏤𓏤 𓎛𓈎𓏏𓏌𓏥 𓇛𓅓𓏏𓏛 𓂄 𓂆
𓊮
𓀁 𓇋𓅓
𓌪𓂝 𓊪𓈖𓂧𓆙 𓊪𓅱
𓎡𓏏
𓍁𓏏𓏥 𓅱𓂝𓈖𓐎𓈒𓏥 𓂆 𓌸𓂋𓎛𓏏𓏌𓏥 𓌉𓆓𓏏𓇳 𓂆
𓀁 𓂋 𓇳 𓏤
𓄲𓂋𓏏𓈒𓏥 𓈖𓏏 𓋴𓂧𓏴𓂡 𓐎𓏥 𓅓 𓄡𓏏𓏤
𓇋𓅱𓆑𓄹𓏥 𓈖 𓃒𓏤 𓋹𓈖𓐍 𓂆 𓊹𓌢𓂋𓏏𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓂝𓆑𓄿𓆰𓏥 𓂋𓏤𓏤𓏤𓏤𓏤𓏤𓏤𓏤 𓍁𓈒𓏥 𓅱𓂝𓈖𓐎𓆭𓆱𓈒𓏥 𓂋𓎆𓏤𓏤𓏤𓏤𓏤𓏤 𓏏𓏐𓏒𓏥 𓇅𓆓𓏛 𓂋𓏤𓏤𓏤𓏤𓏤𓏤𓏤𓏤 𓎛𓈎𓏏𓏌𓏥 𓇛𓅓𓏏𓏛 𓂄 𓂆
�
𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓍙𓆑𓂡 𓅱𓐍𓂧𓅱𓐎𓏥 𓅓 𓄡𓏏𓏤
𓍘𓂝𓅓𓆰𓏥 𓂋𓏤𓏤𓏤𓏤𓏤𓏤𓏤𓏤 𓇋𓄞𓂧𓇭𓈒𓏥 𓂋𓏤𓏤𓏤𓏤𓏤𓏤𓏤𓏤 𓋴𓐍𓊪𓏏𓏌𓏥 𓂆 𓎛𓈎𓏏𓏌𓏥 𓇛𓅓𓏏𓏛 𓂅
�
𓊮
𓀁 𓂋 𓇳 𓏤𓏤𓏤𓏤
𓎡𓏏
𓋴𓂸𓏏𓄔𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓇋𓄞𓂧𓇭𓈒𓏥 𓂋𓏤𓏤𓏤𓏤𓏤𓏤𓏤𓏤 𓄔𓏤 𓈖 𓍲𓂧𓏏𓆭𓆱 𓂋𓎆𓎆𓎆𓏤𓏤 𓌸𓂋𓎛𓏏𓏌𓏥 𓅬 𓂋𓎆𓏤𓏤𓏤𓏤𓏤𓏤 𓍁𓏏𓏥 𓅱𓂝𓈖𓐎𓆭𓆱𓈒𓏥 𓂋𓎆𓏤𓏤𓏤𓏤𓏤𓏤 𓎛𓈎𓏏𓏌𓏥 𓇛𓅓𓏏𓏛 𓂄 𓂆
𓏇𓏏𓏏𓏛
𓎡𓏏
𓈖𓈎𓂝𓅱𓏏𓂷𓈒𓏥 𓂋𓏤𓏤𓏤𓏤𓏤𓏤𓏤𓏤 𓇋𓄿𓂋𓂋𓈒𓏥 𓂋𓎆𓏤𓏤𓏤𓏤𓏤𓏤 𓇋𓄞𓂧𓇭𓈒𓏥 𓂋𓏤𓏤𓏤𓏤𓏤𓏤𓏤𓏤 𓂧𓃀𓍼𓈒𓏥 𓂋𓏤𓏤𓏤𓏤𓏤𓏤𓏤𓏤 𓊹𓌢𓏏𓂋𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓏏𓊪𓈖𓈖𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓍁𓈒𓏥 𓅱𓂝𓈖𓐎𓆭𓆱𓈒𓏥 𓂋𓎆𓏤𓏤𓏤𓏤𓏤𓏤 𓌸𓂋𓎛𓏏𓏊𓏥 𓅬 𓂋𓎆𓏤𓏤𓏤𓏤𓏤𓏤 𓎛𓈎𓏏𓏌𓏥 𓇛𓅓𓏏𓏛 𓂄 𓂆
𓏇𓏏𓏏𓏛
𓎡𓏏 𓈖𓏏 𓂧𓂋𓂡 𓅱𓇉𓄿𓅱𓐎𓏥 𓅓 𓄡𓏏𓏤
𓇋𓈖𓂋𓊌𓇮𓅱𓈒𓏥 𓏤 𓎃𓏤𓏛𓏥𓅨𓂋𓈒𓏥 𓏤 𓃀𓋴𓃀𓋴𓈒𓏥 𓏤 𓋴𓋴𓂓𓄿𓈒𓏥 𓏤 𓏠𓈖𓎛𓈒𓏥 𓏤 𓋴𓆑𓏏𓏌𓏥 𓏤
𓐩𓏌𓂡
𓁹 𓅓 𓐍𓏏𓏛𓏥 𓌡𓂝𓏏𓏤
𓐛𓊃𓏌𓂝 𓇋𓅓
𓎡𓄿𓀁 𓁹𓂋 𓎡 𓊃𓊪𓅱𓊗𓏥 𓏌𓏤 𓅱𓈙𓈙𓂺 𓅓𓆱𓐍𓏏𓂻 𓆓𓂧𓎛𓍢𓂝 𓂋 𓄡𓏏𓏤 𓆑
𓁸𓏥𓇾𓈇𓏤𓈒𓏥 𓏤 𓎼𓈖𓎼𓈖𓏏𓆰𓏥 𓏤 𓇋𓆛𓈖𓃀𓆰𓏥 𓏤 𓈖𓈎𓂝𓅱𓏏𓂷𓈒𓏥 𓏤
𓐩𓏌𓂝
𓁹 𓅓 𓐍𓏏𓏛𓏥 𓌡𓂝𓏏𓏤
𓁹 𓅓 𓆑𓈎𓄿𓅱𓏒𓏥 𓏤𓏤𓏤𓏤
𓂋𓂝 𓏶𓅓𓀁 𓆑 𓋴𓏏
𓎡𓏏 𓈖𓏏 𓂧𓂋𓂡 𓅱𓇉𓄿𓅱𓐎𓏥 𓃹𓈖𓈖 𓂧𓈖𓋴𓍖𓊌 𓂋 𓎛𓂝𓄹𓏥 𓌪𓂝 𓆑 𓅓 𓄡𓏏𓏤 𓅓 𓃹𓈖𓌳𓐙𓂝𓏛
𓂝𓈖𓏏𓅂𓈒𓏥 𓆄𓅱𓇳𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓊹𓌢𓏏𓂋𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓇋𓈖𓂋𓊌𓇮𓅱𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓎃𓏤𓈒𓏥𓏴𓂋𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓇋𓆛𓈖𓃀𓆰𓏥 𓂋𓎆𓎆𓎆𓏤𓏤 𓐮𓏏𓏭𓈒𓏥 𓂋𓎆𓎆𓎆𓏤𓏤 𓇋𓇩𓋴𓅱𓆰𓏥 𓂋𓎆𓏤𓏤𓏤𓏤𓏤𓏤 𓋴𓉻𓂝𓅓𓆰𓏥 𓂋𓏤𓏤𓏤𓏤𓏤𓏤𓏤𓏤 𓀔𓈋𓅐𓏏𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓎼𓈖𓎼𓈖𓏏𓆰𓏥 𓂋𓏤𓏤𓏤𓏤𓏤𓏤𓏤𓏤 𓁸𓏥𓇾𓈇𓏤𓈒𓏥 𓂋𓏤𓏤𓏤𓏤𓏤𓏤𓏤𓏤 𓍑𓄿𓂋𓏏𓐎𓈒𓏥 𓂋𓏤𓏤𓏤𓏤𓏤𓏤𓏤𓏤 𓆤𓏏𓏌𓏥 𓂋𓏤𓏤𓏤𓏤𓏤𓏤𓏤𓏤 𓇹𓈒𓏥 𓄝𓏏𓈗𓈒𓏥 𓂋𓎆𓎆𓎆𓏤𓏤
𓐩𓏌𓂝
𓁹 𓅓 𓐍𓏏𓏛𓏥 𓌡𓂝𓏏𓏤
𓏶𓅓𓀁 𓅓 𓋴𓂋𓆑𓊮𓏛 𓇛𓅓𓏛
𓍱𓏤𓏛𓌳𓐙𓂝𓏛
𓎡𓏏 𓈖𓏏 𓄞𓂧𓏏𓂝 𓅱𓇉𓄿𓅱𓐎𓏥 𓅓 𓄡𓏏𓏤 𓌪𓂝 𓆑 𓂋𓏤𓊪𓅱
𓂧𓃀𓇭𓈒𓏥 𓂋𓎆𓎆𓎆𓏤𓏤 𓎛𓌳𓏏𓎔𓏏𓈒𓏥 𓂋𓏤𓏤𓏤𓏤𓏤𓏤𓏤𓏤 𓏏𓏐𓏒𓏥 𓇅𓆓𓏛 𓂋𓏤𓏤𓏤𓏤𓏤𓏤𓏤𓏤 𓎛𓈎𓏏𓏌𓏥 𓇛𓅓𓏏𓏛 𓂄 𓂆
𓊪𓊃𓊮
�
𓀁 𓂋 𓇳 𓏤
𓎡𓏏 𓁷𓏤𓐟𓏤 𓋴
𓁸𓏥𓇾𓈇𓏤 𓂋𓏤𓏤𓏤𓏤𓏤𓏤𓏤𓏤 𓊃𓂋𓅐𓏌𓏥 𓐛 𓂆 𓆤𓏏𓏌𓏥 𓏴 𓎛𓈎𓏏𓏌𓏥 𓇛𓅓𓏏𓏛 𓂅
𓏶𓅓𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓂧𓂋𓂡 𓋴𓂋𓆑𓏏𓐎𓏥
𓂷𓈒𓏥 𓈖 𓇜𓏤𓌽𓏥 𓂆 𓂷𓈒𓏥 𓈖 𓍑𓄿𓂋𓏏𓐎𓈒𓏥 𓂆 𓄟𓋴𓏏𓍔𓄿𓈗 𓂃
𓊪𓊃𓊮 𓂋 𓊃𓊪𓊗 𓈖 𓈗 𓂅 𓂄
𓂞𓂞 𓎡 𓈖 𓊃𓀀𓏤 𓊃𓏏𓁐 𓂋𓏤𓊪𓅱 𓅓 𓋴𓂋𓆑𓊮𓏛 𓇛𓅓𓏛 𓂋 𓋴𓈖𓃀𓏛 𓆑
𓎡𓏏 𓈖𓏏 𓂧𓂋𓂡 𓅱𓇉𓄿𓅱𓐎𓏥
𓋴𓉻𓂝𓄿𓅓𓆰𓏥 𓂆 𓂷𓈒𓏥 𓈖 𓍑𓄿𓂋𓏏𓐎𓈒𓏥 𓂆 𓎛𓌳𓏏𓎔𓏏𓈒𓏥 𓐛 𓇋𓆛𓈖𓇋𓇋𓏏𓈒𓏥 𓈖𓏏 𓇜𓏤𓌽𓏥 𓂆 𓌸𓂋𓎛𓏏𓏌𓏥 𓐛 𓂝𓌳𓄿𓅓𓅱𓆰𓏥 𓂆 𓎛𓈎𓏏𓏌𓏥 𓇛𓅓𓏏𓏛 𓂅
𓊪𓊃𓊮
𓋴𓄡𓊪𓀁 𓏶𓅓𓏭𓏏𓅱 𓊮𓊮
𓎡𓏏 𓈖𓏏 𓂧𓂋𓂡 𓅱𓇉𓄿𓅱𓐎𓏥 𓅓 𓄡𓏏𓏤
𓂝𓈖𓅂𓏌𓏥 𓇛𓅓𓏛 𓏤 𓎃𓏤𓏛𓏥𓅨𓂋𓈒𓏥 𓏤 𓎛𓆰𓈖𓋴𓏏𓅪 𓈖𓏏 𓃀𓍑𓄿𓏊 𓏤 𓆤𓏏𓏌𓏥 𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓐛𓊃𓏌𓂝 𓇋𓅓
𓎡𓏏 𓈖𓏏 𓂧𓂋𓂡 𓋴𓂋𓆑𓏏𓐎𓏥 𓈋𓅱𓏏𓅪
𓃙𓏌𓏤𓈒𓏥 𓏤 𓏠𓈖𓈙𓏏𓈒𓏥 𓏤 𓍁𓏏𓏥 𓇋𓋴𓂋𓆭𓆱 𓏤 𓎛𓋴𓏠𓈖𓍖𓈒𓏥 𓏤 𓎛𓌳𓏏𓎔𓏏𓈒𓏥 𓎛𓌳𓏏𓈒𓏥 𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓂞 𓂋 𓋴
𓎡𓏏 𓈖𓏏 𓋴𓂧𓏴 𓐎𓏥 𓅓 𓄡𓏏𓏤
𓁸𓏥𓇾𓈇𓏤 𓂋𓏤𓏤𓏤𓏤𓏤𓏤𓏤𓏤 𓍘𓂝𓅓𓆰𓏥 𓂋𓎆𓏤𓏤𓏤𓏤𓏤𓏤 𓂧𓃀𓇭𓍼𓈒𓏥 𓂋𓏤𓏤𓏤𓏤𓏤𓏤𓏤𓏤 𓍑𓄿𓂋𓏏𓐎𓈒𓏥 𓂋𓎆𓎆𓎆𓏤𓏤 𓇋𓄞𓂧𓇭𓈒𓏥 𓂋𓏤𓏤𓏤𓏤𓏤𓏤𓏤𓏤 𓏏𓊪𓈖𓈖𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓂝𓂝𓄿𓅓𓆰𓏥 𓂋𓎆𓎆𓎆𓏤𓏤 𓎙𓂧𓏌𓏥 𓅬 𓂋𓏤𓏤𓏤𓏤𓏤𓏤𓏤𓏤 𓎛𓈎𓏏𓏌𓏥 𓇛𓅓𓏏𓏛 𓂄 𓂆
𓏇𓏏𓏏𓏛
𓎡𓏏 𓈖𓏏 𓌪𓂝 𓅱𓐍𓂧𓅱𓐎𓏥
𓇶 𓂋𓎆𓏤𓏤𓏤𓏤𓏤𓏤 𓇜𓏤𓌽𓏥 𓂆 𓎛𓈎𓏏𓏌𓏥 𓋴𓐍𓂋𓀒 𓂅 𓈖𓈎𓂝𓅱𓏏𓂷𓈒𓏥 𓂋𓏤𓏤𓏤𓏤𓏤𓏤𓏤𓏤 𓇋𓂋𓊪𓏌𓏥 𓂆 𓇋𓁹𓏏𓏏𓏊𓏥 𓉻𓂸𓃫 𓂄
𓊪𓊃𓊮
�
𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓌪𓂝 𓐎𓏥 𓂧𓂋𓂡 𓉻𓂝𓄿𓂝𓂺 𓈖 𓅓𓏏𓀏 𓅓𓏏𓀏 𓅓 𓄡𓏏𓏤 𓈖𓏏 𓊃𓀀𓏤 𓊃𓏏𓁐 𓂋𓏤𓊪𓅱
𓄔𓏤 𓈖 𓍲𓂧𓏏𓆭𓆱 𓂆 𓄡𓂋𓅱𓀗𓏥 𓋴 𓂆 𓈎𓄿𓄿𓈒𓏥 𓋴 𓂆 𓄔𓏤𓏥 𓈖 𓂝𓂋𓃭𓅱𓆭𓆱𓈒𓏥 𓂆 𓄡𓂋𓅱𓀗𓏥 𓆑 𓂆 𓈎𓄿𓄿𓈒𓏥 𓆑 𓂆 𓋴𓉻𓂝𓅓𓆰𓏥 𓏴 𓂧𓂋𓂡𓈖𓎡𓈖𓂿𓆰𓏥 𓏴 𓏏𓇋𓄿𓄑𓈒𓏥 𓏴 𓇋𓆛𓈖𓈖𓎡𓆰𓏥 𓏴 𓃹𓈖𓈙𓏭𓈒𓏥 𓏴 𓈖𓇋𓄿𓇋𓄿𓆰𓏥 𓏴
𓈙𓃀𓈖𓏴𓏛
𓁹 𓅓 𓋴𓂝𓅓𓅱𓄈𓀁
𓏶𓅓𓀁 𓂋 𓇳 𓏤𓏤𓏤𓏤
𓎡𓏏 𓌪𓂝 𓐎𓏥 𓅓 𓄡𓏏𓏤
𓃀𓇋𓌽𓏥 𓈖 𓋴𓅱𓏏𓇠𓏥 𓂆 𓃀𓇋𓌽𓏥 𓈖 𓌽𓏥 𓂆 𓐣𓇠 𓈖 𓇜𓏤𓌽𓏥 𓏴 𓈙𓈖𓆑𓏏𓈒𓏥 𓂋𓏤𓏤𓏤𓏤𓏤𓏤𓏤𓏤 𓈖𓇋𓇋𓏏𓈒𓏥 𓈖𓏏 𓇜𓏤𓌽𓏥 𓏴 𓐛𓐛 𓈖 𓇶𓈒𓏥 𓏴 𓋴𓂝𓅓𓆰𓏥 𓂋𓏤𓏤𓏤𓏤𓏤𓏤𓏤𓏤
𓊮
� 𓈖 𓇲
𓀁 𓂋 𓇳 𓏤𓏤𓏤𓏤
𓎡𓏏
𓅐𓏏𓏥 𓈖𓏏 𓎼𓅱𓆰𓏥 𓂋𓎆𓏤𓏤𓏤𓏤𓏤𓏤 𓎼𓅱𓆰𓏥 𓈖 𓎛𓋴𓊪𓈇𓏤 𓂋𓎆𓏤𓏤𓏤𓏤𓏤𓏤 𓎼𓅱𓆰𓏥 𓂋𓎆𓏤𓏤𓏤𓏤𓏤𓏤 𓍁𓈒𓏥 𓅱𓂝𓈖𓐎𓆭𓆱𓈒𓏥 𓂋𓎆𓏤𓏤𓏤𓏤𓏤𓏤 𓍁𓈒𓏥𓁸𓏥𓈒𓏥 𓂋𓎆𓏤𓏤𓏤𓏤𓏤𓏤 𓈎𓏇𓇋𓇋𓏏𓅯𓈒𓏥 𓂋𓎆𓎆𓎆𓏤𓏤 𓌸𓂋𓎛𓏏𓏌𓏥 𓅬 𓏴 𓆤𓏏𓏌𓏥 𓏴 𓈗 𓂃 𓂂
𓏇𓏏𓏏𓏛
𓇋𓂋 𓌳𓁹𓄿𓄿 𓎡 𓌨𓂋𓏭 𓄝𓏏𓏏𓈗𓐎𓏥 𓅓 𓈖𓈎𓂝𓅱𓏏𓂷𓂡𓏥 𓈖𓆱𓐍𓏏𓂡 𓄡𓏏𓏤 𓆑 𓌨𓂋 𓋴 𓇋𓅱 𓆑 𓁷𓏤 𓏠𓈖𓅪 𓂋𓏤𓄣𓏤 𓆑 𓃹𓈖𓈖 𓄝𓏏𓏏𓐎𓏥 𓆑 𓅓 𓄡𓏏𓏤 𓆑
𓂜 𓅠𓅓𓅓𓏏 𓋴 𓈐𓏏𓏤 𓈖𓏏 𓉐𓂋𓏏𓂻
𓂜 𓎼𓂋𓏏 𓈐𓏏𓏤 𓉐𓂋𓂋𓇋𓇋𓂻 𓊃 𓇋𓅓 𓆑 𓎛𓍯𓄿𓐎𓐍𓂋 𓋴 𓅓 𓄡𓏏𓏤 𓆑
𓂜 𓉐𓂋𓂻𓈖 𓊃 𓆣𓂋 𓋴𓏭 𓅓 𓎛𓃀𓏏𓐎𓏥
𓍃𓅓𓐍𓂋 𓋴 𓆣𓂋 𓅓 𓎛𓋴𓃀𓏏𓆙𓏥 𓂋 𓆣𓂋 𓊃 𓅓 𓃹𓈖𓈖 𓅓𓏏𓆇𓏥
𓅱𓈙𓈙𓂺𓇋𓈖 𓆑 𓋴𓏭
𓇛𓅓𓏛𓇋𓈖 𓆑 𓁷𓏤𓂝𓏤𓅱𓏭
𓇋𓂋 𓍃𓅓 𓆑 𓅱𓈙𓈙𓂺 𓋴𓏏 𓅓 𓎛𓋴𓃀𓏏𓆙𓏥 𓁹𓐍𓂋 𓎡 𓈖 𓆑 𓊃𓊪𓅱𓊗𓏥 𓏌𓏤 𓅱𓊃𓈙𓏏𓐎 𓂋 𓇛𓅓𓏛 𓆑 𓁷𓏤𓂝𓏤𓅱𓏭
𓎡𓏏 𓈖𓏏 𓌪𓂝 𓅱𓐍𓂧𓅱𓐎𓏥 𓅓 𓄡𓏏𓏤 𓋴𓌳𓄿𓅓𓌪𓂝 𓏠𓈖𓇋𓇋𓏏𓆱 𓈖𓏏 𓅱𓇉𓄿𓐎 𓅓 𓄡𓏏𓏤 𓈖𓏏 𓊃𓀀𓏤 𓊃𓏏𓁐 𓂋𓏤𓊪𓅱
𓂷𓈒𓏥 𓇹𓈒𓏥 𓊮 𓏴 𓁸𓏥𓇾𓈇𓏤𓈒𓏥 𓂋𓏤𓏤𓏤𓏤𓏤𓏤𓏤𓏤 𓂷𓈒𓏥 𓇛𓅓𓏛 𓂋𓏤𓏤𓏤𓏤𓏤𓏤𓏤𓏤 𓂷𓈒𓏥 𓈖 𓇜𓏤𓌽𓏥 [[𓂋]][[𓏤𓏤𓏤𓏤]][[𓏤𓏤𓏤𓏤]] 𓎙𓂧𓏊𓏥 𓅬 𓏴 𓆤𓏏𓏌𓏥 𓏴
𓐩𓏌𓂡 𓅓 𓐍𓏏𓏛𓏥 𓌡𓂝𓏏𓏤
𓏶𓅓𓀁 𓂋 𓇳 𓏤
Source: https://github.com/oraec/corpus_raw_data/blob/main/oraec32.json
Credits: {"license"=>"cc-by-sa-4.0", "author"=>"Lutz Popko", "source"=>["https://github.com/simondschweitzer/aes", "https://github.com/simondschweitzer/aed-tei/blob/master/files/GCM5SJZBKBB7DOKMXH5VSA2FMA.xml"]}
