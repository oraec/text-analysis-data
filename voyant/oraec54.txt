𓄂𓂝𓅓 𓐛𓊃𓅱𓏊𓏥 𓈖 𓂧𓂋𓂡 𓅱𓇉𓄿𓅱𓐎𓏥
𓇋𓈖𓂋𓊌𓇮𓅱𓈒𓏥 𓇋𓁹𓏏𓏏𓏌𓏥 𓌸𓂋𓎛𓏏𓏌𓏥 𓃂𓏏𓈗
𓐛𓊃𓏊𓂝 𓇋𓅓 𓂋 𓇳 𓏤𓏤𓏤𓏤
𓎡𓇋𓇋 𓐛𓊃𓅱𓏊𓏥
𓄔𓏤 𓈖 𓍲𓂧𓏏𓆭𓆱 𓎃𓏤𓏛𓏥𓅨𓂋𓈒𓏥 𓇋𓈖𓂋𓊌𓇮𓅱𓈒𓏥 𓏏𓍔𓄿𓈗𓏊𓏥 𓈖 𓅺𓏏𓅂𓂝𓀀 𓎛𓋴𓏠𓈖𓍖𓈒𓏥𓂧𓈙𓂋𓀗𓈒𓏥 𓆤𓏏𓏊𓏥 𓌸𓂋𓎛𓏏𓏌𓏥
𓐛𓊃𓂡 𓇋𓅓
𓎡𓇋𓇋 𓐛𓊃𓅱𓏊𓏥
𓈙𓈖𓆑𓏏𓈒𓏥 𓍑𓄿𓍑𓄿𓁶 𓉻𓂸𓃫 𓃀𓋴𓃀𓋴𓅱𓏏 𓋴𓃀𓏏𓏏𓇋𓇋𓏏𓄑𓆰𓏥 𓈖𓄓𓋴𓅂𓆰𓏥 𓅓𓂝𓎡𓏭𓈒𓏥 𓈖 𓉔𓏤𓉐 𓃀𓅡𓄿𓈎𓆭𓆱𓏊𓏥 𓌸𓂋𓎛𓏏𓏌𓏥 𓃂𓏏𓈗
𓐛𓊃𓂡 𓇋𓅓
𓎡𓇋𓇋 𓐛𓊃𓅱𓏌𓏥
𓂷𓈒𓏥 𓈖 𓍑𓄿𓂋𓏏𓐎𓈒𓏥 𓂷𓈒𓏥 𓈖 𓃛𓅱𓂋𓇋𓇋𓏏𓈒𓏥 𓈖𓄓𓊃𓅂𓆰𓏥 𓎃𓏤𓏌𓏥𓅨𓂋𓈒𓏥 𓆭𓆱𓏊𓏥 𓌸𓂋𓎛𓏏𓏌𓏥 𓃂𓏏𓈗
𓐛𓊃𓂡 𓇋𓅓 𓂋 𓇳 𓏤𓏤𓏤𓏤
𓎡𓇋𓇋 𓐛𓊃𓅱𓏊𓏥
𓊃𓊪𓏏𓆰 𓇾𓈇𓏤𓈒𓏥 𓇋𓆛𓈖𓋴𓏏𓂾 𓈖𓏏 𓊃𓂸𓃩 𓈙𓆑𓈙𓆑𓏏𓈒𓏥 𓈖𓏏 𓈙𓈇𓏤 𓋴𓏇𓇋𓏌𓏥 𓇅𓆓𓏛 𓌸𓂋𓎛𓏏𓏌𓏥 𓃂𓏏𓈗
𓐛𓊃𓂡 𓇋𓅓 𓂋 𓇳 𓏤𓏤𓏤𓏤
𓎡𓇋𓇋 𓐛𓊃𓅱𓏌𓏥
𓈙𓂝𓏏𓈒𓏥 𓈖𓏏 𓌽𓏥 𓋴𓈖𓍇𓏌𓅱𓐍𓊮 𓇋𓄿𓂋𓆰𓏥 𓊃𓈖𓍇𓏌𓅱𓐍𓊮 𓅓𓅓𓈒𓏥 𓊃𓈖𓍇𓏌𓅱𓐍𓊮 𓇋𓈖𓂋𓊌𓇮𓅱𓈒𓏥 𓁹𓏏𓏏𓏌𓏥 𓈖𓏏 𓄟𓋴𓏏𓀗 𓅷𓄿𓇋𓇋𓂺𓀀 𓃀𓅡𓄿𓈎𓆭𓆱𓏊𓏥 𓇅𓆓𓏛 𓌸𓂋𓎛𓏏𓏌𓏥
𓊮
𓐛𓊃𓂡 𓇋𓅓 𓂋 𓇳 𓏤𓏤𓏤𓏤𓏤𓏤𓏤
𓎡𓇋𓇋 𓐛𓊃𓅱𓏌𓏥
𓃀𓋴𓃀𓋴𓈒𓏥 𓇋𓃀𓃙𓐟𓏤𓆰𓏥 𓋴𓃀𓏏𓏏𓇋𓇋𓏏𓄑𓆰𓏥 𓅯𓄿𓆓𓏏𓏏𓈒 𓈖𓏏 𓈖𓉔𓏏𓆭𓆱 𓂧𓈙𓂋𓀗𓈒𓏥 𓄔𓏤 𓈖 𓆱𓌪𓆰𓏥 𓌸𓂋𓎛𓏏𓏌𓏥 𓃂𓏏𓈗 𓆭𓆱𓏊𓏥
𓐛𓊃𓂡 𓇋𓅓 𓂋 𓇳 𓏤𓏤𓏤𓏤𓏤𓏤𓏤𓏤
𓎡𓇋𓇋 𓐛𓊃𓅱𓏌𓏥
𓅓𓂝𓎡𓏭𓈒𓏥 𓈖 𓉔𓏤𓉐 𓍁𓏏𓏥 𓋴𓐟𓄿𓂋𓇋𓆰𓏥 𓌳𓏏𓏏𓆰𓏥 𓋴𓋴𓂓𓄿𓈒𓏥 𓍁𓏏𓏥 𓇋𓃀𓅱𓆰𓏥 𓏏𓊪𓈖𓈖𓈒𓏥 𓏠𓈖𓎛𓈒𓏥 𓌸𓂋𓎛𓏏𓏌𓏥 𓆭𓆱𓏌𓏥 𓇋𓁹𓏏𓏏𓏌𓏥 𓈖𓏏 𓄟𓋴𓏏𓀗 𓅷𓄿𓇋𓇋𓂺𓀀
𓐛𓊃𓂡 𓇋𓅓 𓂋 𓇳 𓏤𓏤𓏤𓏤𓏤𓏤𓏤𓏤𓏤
𓎡𓇋𓇋 𓐛𓊃𓏌𓏥
𓈙𓆑𓈙𓆑𓏏𓈒𓏥 𓃀𓋴𓃀𓋴𓈒𓏥 𓍁𓏏𓏥 𓃙�𓆰𓏥 𓋴𓋴𓂓𓄿𓈒𓏥 𓐟𓏤𓅨𓂋𓈒𓏥 𓇋𓈖𓂋𓊌𓇮𓅱𓈒𓏥 𓌳𓏏𓏏𓆰𓏥 𓂝𓈖𓅂𓏌𓏥 𓆄𓅱𓇳𓈒𓏥 𓂝𓈖𓅂𓏌𓏥 𓇛𓅓𓏛
𓁹 𓅓 𓐍𓏏𓏛𓏥 𓌡𓂝𓏏𓏤
𓐛𓊃𓂡 𓇋𓅓 𓂋 𓇳 𓎆
𓄲𓂋𓏏𓈒𓏥 𓈖𓏏 𓂧𓂋𓂡 𓅱𓇉𓄿𓅱𓐎𓏥 𓄞𓂧𓏏𓂝 𓅱𓐍𓂧𓅱𓐎𓏥
𓅱𓂧𓂧𓆇 𓈖 𓃒𓏤 𓐛 𓂆 𓎛𓌳𓏏𓎔𓏏𓈒𓏥 𓂋𓏤𓏤𓏤𓏤𓏤𓏤𓏤𓏤 𓆤𓏏𓏌𓏥 𓂋𓎆𓎆𓎆𓏤𓏤 𓈗 𓂅
𓈙𓃀𓈖𓏴 𓅓 𓐍𓏏𓏛𓏥 𓌡𓂝𓏏𓏤
𓐛𓊃𓂡 𓇋𓅓
𓎡𓏏 𓂧𓂋𓂡 𓅱𓇉𓄿𓅱𓐎𓏥 𓅓 𓎛𓂝𓄹𓏥 𓈖 𓊃𓀀𓏤
𓌸𓂋𓎛𓏏𓏌𓏥 𓌉𓆓𓏏𓇳 𓏤 𓌸𓂋𓎛𓏏𓏌𓏥 𓂧𓃀𓄛 𓏤 𓆤𓏏𓏌𓏥 𓇋𓇩𓋴𓏏𓆰𓏛 𓐟𓏤𓏌𓏥𓅨𓂋𓈒𓏥 𓏤 𓍘𓂝𓅓𓆰𓏥 𓏤 𓋴𓂝𓅓𓆰𓏥 𓏤 𓅯𓄿𓐍𓆰𓏥 𓏤 𓏠𓈖𓎛𓈒𓏥 𓏤 𓃀𓋴𓃀𓋴𓈒𓏥 𓏤 𓋴𓆑𓏏𓏌𓏥 𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓐛𓊃𓂡 𓇋𓅓 𓂋 𓇳 𓏤𓏤𓏤𓏤
𓎡𓏏 𓈖𓏏 𓍃𓅓 𓂋𓂝 𓆣𓂋 𓋴𓂋𓆑𓏏𓐎𓏥 𓐍𓏏𓏛𓏥 𓎟𓏏 𓈋𓅱𓏏𓅪𓏥 𓂋 𓂝𓏏𓄹 𓎟𓏏
𓋴𓐟𓄿𓇋𓇋𓏏𓆰𓏥 𓆄𓅱𓅱𓇳 𓏤 𓌸𓂋𓎛𓏏𓏌𓏥 𓏤 𓎛𓋴𓏠𓈖𓍖𓈒𓏥 𓏤 𓎛𓌳𓏏𓎔𓏏𓈒𓏥 𓏤
𓐩𓏌𓂝 𓏞𓏛
𓁹 𓅓 𓐍𓏏𓏛𓏥 𓌡𓂝𓏏𓏤
𓐛𓊃𓂡 𓇋𓅓
𓎡𓏏 𓈖𓏏 𓐛𓊃𓅱𓏌𓏥 𓂧𓂋𓂡 𓅱𓇉𓄿𓅱𓐎𓏥 𓅓 𓂝𓏏𓄹 𓎟𓏏 𓈖𓏏 𓊃𓀀𓏤
𓂝𓈖𓅂𓏌𓏥 𓇛𓅓𓏛 𓏤 𓐟𓏤𓏌𓏥𓅨𓂋𓈒𓏥 𓏤 𓌸𓂋𓎛𓏏𓏌𓏥 𓏤 𓍑𓄿𓂋𓏏𓐎𓈒𓏥 𓏤 𓍁𓏏𓏥𓁸𓈒𓏥 𓏤 𓀔𓈋𓅐𓏏𓈒𓏥 𓏤 𓎛𓆰𓈖𓋴𓏏𓅪 𓈖𓏏 𓃀𓍑𓄿𓏌 𓏤 𓆤𓏏𓏌𓏥 𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓐛𓊃𓂡 𓇋𓅓
𓎡𓏏 𓈖𓏏 𓂧𓂋𓂡 𓅱𓇉�𓅱𓐎𓏥 𓄞𓂧𓏏𓂝 𓅱𓐍𓂧𓅱𓐎𓏥
𓃀𓈖𓆑𓆇 𓈖 𓃒𓏤 𓏤 𓎛𓌳𓏏𓎔𓏏𓈒𓏥 𓏤 𓆤𓏏𓏌𓏥 𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓐛𓊃𓂡 𓇋𓅓
𓎡𓏏 𓈖𓏏 𓐛𓊃𓅱𓏌𓏥 𓂧𓂋𓂡 𓅱𓇉𓄿𓅱𓐎𓏥 𓅓 𓂝𓏏𓄹 𓎟𓏏 𓈖𓏏 𓊃𓀀𓏤
𓁸𓏥𓇾𓈇𓏤𓈒𓏥 𓌸𓂋𓎛𓏏𓏌𓏥
𓐛𓊃𓂡 𓇋𓅓
𓎡𓏏 𓈖𓏏 𓍃𓅓 𓂋𓂝 𓆣𓂋 𓋴𓂋𓆑𓏏𓐎𓏥
𓌸𓂋𓎛𓏏𓏌𓏥 𓂅 𓂆 𓋴𓐟𓄿𓇋𓇋𓏏𓆰𓏥 𓈎𓈖𓈎𓈖𓏴𓂡 𓏤 𓎛𓌳𓏏𓎔𓏏𓈒𓏥 𓏤 𓐣𓇋𓇋𓏏𓆇 𓏤 𓎛𓋴𓏠𓈖𓍖𓈒𓏥 𓏤
𓐩𓏌𓂡 𓏞𓏛
𓁹 𓅓 𓐍𓏏𓏛𓏥 𓌡𓂝𓏏𓏤
𓋴𓇋𓆛𓈖𓏌𓂝 𓎛𓂝𓄹𓏥 𓇋𓅓
𓎡𓏏 𓈖𓏏 𓂧𓂋𓂡 𓅱𓇉𓄿𓅱𓐎𓏥 𓅓 𓃹𓈖𓌳𓐙𓂝𓏛
𓌸𓂋𓎛𓏏𓏌𓏥 𓏤 𓂧𓈙𓂋𓀗𓈒𓏥 𓏤 𓎛𓌳𓏏𓎔𓏏𓈒𓏥 𓏤 𓋴𓐟𓄿𓇋𓇋𓏏𓆰𓏥 𓏤 𓍖𓈖𓈒𓏥 𓏤
𓐎𓂝 𓁷𓂋 𓋴
𓎡𓏏 𓈖𓏏 𓂧𓂋𓂡 𓐎𓏥
𓄡𓊃𓇋𓇋𓏏𓁸𓈒𓏥 𓏤 𓏠𓈖𓈙𓏏𓈒𓏥 𓏤 𓐮𓏏𓏭𓈒𓏥 𓏤 𓆤𓏏𓏌𓏥 𓏤 𓋴𓋴𓂓𓄿𓈒𓏥 𓏤 𓅓𓅓𓈒𓏥 𓏤 𓅯𓇋𓇋𓏏𓈒𓏥 𓏤 𓋴𓇑𓇑𓈖𓈖𓈒𓏥 𓏤 𓇋𓃀𓂋𓎰𓏌𓏥 𓏤 𓎙𓂧𓏌𓏥 𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓂞 𓂋 𓋴
𓎡𓏏 𓈖𓏏 𓍙𓆑𓂡 𓅱𓐍𓂧𓅱𓐎𓏥 𓅓 𓂋𓏤
𓋴𓂝𓅓𓆰𓏥 𓂋𓏤𓏤𓏤𓏤𓏤𓏤𓏤𓏤 𓍘𓂝𓅓𓆰𓏥 𓂋𓏤𓏤𓏤𓏤𓏤𓏤𓏤𓏤 𓂝𓂝𓅓𓆰𓏥 𓂋𓎆𓏤𓏤𓏤𓏤𓏤𓏤 𓍁𓏏𓏥 𓆼𓄿𓋴𓇋𓇋𓏏𓆰𓏥 𓂋𓏤𓏤𓏤𓏤𓏤𓏤𓏤𓏤 𓍁𓏏𓏥 𓅱𓂝𓈖𓐎𓆭𓆱𓈒𓏥 𓂋𓎆𓏤𓏤𓏤𓏤𓏤𓏤 𓈖𓈎𓂝𓅱𓏏𓂷𓈒𓏥 𓂋𓏤𓏤𓏤𓏤𓏤𓏤𓏤𓏤 𓇋𓄞𓇭𓈒𓏥 𓂋𓎆𓏤𓏤𓏤𓏤𓏤𓏤 𓍑𓄿𓂋𓏏𓐎𓈒𓏥 𓂋𓏤𓏤𓏤𓏤𓏤𓏤𓏤𓏤 𓊹𓌢𓏏𓂋𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓐮𓏏𓏭𓈒𓏥 𓂋𓎆𓎆𓎆𓏤𓏤 𓋴𓂸𓏏𓄔𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓅱𓏏𓇋𓇋𓏏𓈒𓏥 𓈖𓏏 𓈖𓉔𓏏𓆭𓆱𓈒𓏥 𓂋𓏤𓏤𓏤𓏤𓏤𓏤𓏤𓏤 𓂝𓅓𓅱𓈒𓏥 𓂄
� 𓂜 𓇲
�
𓊃𓄡𓊪𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓂧𓂋𓂡 𓐎𓏥
𓌸𓂋𓎛𓏏𓏌𓏥 𓁹𓂋𓏏𓏥 𓅓 𓉐𓂋𓏏𓍁𓈒𓏥 𓂧𓅠𓅓𓆭𓆱
𓐛𓊃𓏌𓂝 𓊃𓀀𓏤 𓇋𓅓 𓈖𓏏𓏭 𓅱𓇉𓄿𓅱𓐎𓏥 𓌨𓂋 𓇋𓍿𓍿𓏏𓐎𓏥 𓎛𓍯𓄿𓅱𓐎𓏥 𓌟𓈖𓅨 𓊢𓂝𓂻 𓂋𓇋𓅱𓅓𓅱𓂢𓂻𓄹𓏥 𓏇𓇋 𓈖𓏏𓏭 𓂜 𓆣𓂋 𓐍𓏏𓏛𓏥 𓂋 𓆑
𓐍𓈖𓌰𓅓𓂉𓏏𓅱 𓆑 𓇓𓅱𓏏 𓅓 𓅨𓂋𓎛𓏌𓂝 𓏇𓏏𓏏𓏛 𓇳 𓎆 𓁷𓏤 𓅨𓂋𓎛𓏌𓂝 𓇼𓄿𓇳 𓊗𓏤𓏤 𓂋 𓂧𓂋𓂡 𓋴𓈖𓏥
𓍱𓏤𓏛𓌳𓐙𓂝𓏛 𓁨𓏤 𓈖 𓊃𓊪𓊗
𓎡𓏏 𓈖𓏏 𓂧𓂋𓂡 𓐎𓏥
𓅯𓄿𓈎𓇋𓇋𓏏𓊌 𓈖𓏏 𓈙𓏏𓅂𓄛 𓏤 𓎛𓋴𓏠𓈖𓍖𓈒𓏥 𓏤 𓆭𓆱𓏌𓏥 𓇅𓆓𓏛 𓏤 𓋴𓆑𓏏𓏌𓏥 𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓋴𓈙𓅓𓅓𓊮
𓐛𓊃𓂡 𓇋𓅓
𓎡𓏏 𓂧𓂋𓂡 𓅱𓇉𓄿𓐎 𓂓𓄿𓂓𓄿𓏏𓐎𓏥
𓇋𓎛𓅱𓈒𓏥 𓐛 𓂆 𓆷𓄿𓆷𓄿𓈒𓏥 𓏴 𓅓𓅓𓈒𓏥 𓐛 𓂆 𓆤𓏏𓏌𓏥 𓂆 𓈗 𓂄 𓂆
� 𓈖 𓇲
�
𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓂧𓂋𓂡 𓇋𓆛𓈖𓏌𓅱𓏏𓐎𓏥 𓈖𓏏 𓅱𓐍𓂧𓅱𓐎𓏥
𓂧𓃀𓇭𓍼𓈒𓏥 𓂋𓏤𓏤𓏤𓏤𓏤𓏤𓏤𓏤 𓃀𓇋𓏏𓏒 𓈖𓏏 𓋴𓅱𓏏𓇠𓏥 𓂋𓎆𓎆𓎆𓏤𓏤 𓇋𓄞𓂧𓆰𓏥 𓂋𓏤𓏤𓏤𓏤𓏤𓏤𓏤𓏤 𓐮𓏏𓏭𓈒𓏥 𓂋𓎆𓎆𓎆𓏤𓏤 𓈗 𓂄 𓂆
� 𓂜 𓇲
𓀁 𓂋 𓇳 𓏤𓏤𓏤𓏤
𓎡𓏏 𓄲𓂋𓏏𓈒𓏥 𓈖𓏏 𓂧𓂋𓂡 𓇋𓆛𓈖𓏌𓅱𓏏𓐎𓏥 𓈖𓏏 𓅱𓐍𓂧𓅱𓐎𓏥
𓈙𓈖𓆑𓏏𓈒𓏥 𓏤 𓏶𓅓𓏭 𓈖 𓍑𓄿𓂋𓏏𓈒𓏥 𓏤 𓐮𓏏𓏭𓈒𓏥 𓏤 𓆷𓄿𓆷𓄿𓈒𓏥 𓏤 𓄔𓏤 𓈖 𓍲𓂧𓏏𓆭𓆱 𓏤 𓄔𓏤 𓈖 𓂝𓂋𓃭𓅱𓆭𓆱 𓏤 𓇋𓁹𓏏𓏏𓏌𓏥 𓃒𓏤 𓏤
𓊮 𓅓 𓐍𓏏𓏛𓏥 𓌡𓂝𓏏𓏤
𓋴𓅨𓂋𓇋𓈗𓀁 𓂋 𓇳 𓏤𓏤𓏤𓏤
𓎡𓏏 𓄲𓂋𓏏𓈒𓏥 𓈖𓏏 𓄂𓏏𓏤 𓋴𓆓𓎛𓂾
𓂝𓅓𓅓𓆇 𓈖 𓈖𓂝𓂋𓆟 𓅠𓅓𓏏𓅱 𓆑 𓏶𓅓𓏭𓏏𓅱 𓍑𓄿𓍑𓄿𓁶 𓆑
𓐍𓂋 𓏏𓅱 𓏏𓐍𓃀𓈗𓏏𓅱 𓆑 𓅓 𓆤𓏏𓏌𓏥
𓐎𓂝 𓁷𓂋 𓋴 𓂋 𓋴𓈖𓃀𓏛 𓆑 𓁷𓏤𓂝𓏤𓅱𓏭
𓎡𓏏 𓈖𓏏 𓋴𓂧𓄢𓏴𓂝𓐎𓏥 𓐎𓏥
𓂷𓈒𓏥 𓈖 𓋴𓅱𓏏𓇠𓏥 𓏤 𓂷𓈒𓏥 𓈖 𓌽𓏥 𓏤 𓂷𓈒𓏥 𓈖 𓅓𓅓𓈒𓏥 𓏤 𓆱𓌪𓆰𓏥 𓏤 𓆤𓏏𓏌𓏥 𓏤
𓐎𓂝 𓁷𓂋 𓋴
𓎡𓏏 𓈖𓏏 𓋴𓋴𓈖𓃀𓏛 𓅱𓃀𓈖𓏌𓅱𓐎𓏥 𓐎𓏥 𓆣𓂋
𓂷𓏏𓈒𓏥 𓈖 𓅓𓅓𓈒𓏥 𓏤 𓎛𓈎𓈖𓏌𓏥 𓇛𓅓𓏏𓏛 𓏤 𓇋𓁹𓅂𓈒𓏥 𓏤 𓄔𓏤 𓈖 𓍲𓂧𓏏𓆭𓆱 𓏤 �𓊪𓅱𓋳𓏥 𓏌𓏤 𓆁𓈎𓏏𓋳𓏥 𓏤 𓂝𓈖𓅂𓏌𓏥 𓇛𓅓𓏛 𓏤 𓂞𓂞𓆑𓈗𓂡 𓈖 𓎛𓈎𓏏𓏌𓏥 𓇛𓅓𓏏𓏛 𓏤
𓐎𓂝 𓁷𓂋 𓋴
𓍲𓏏𓍢𓀁 𓅱𓐍𓂧𓅱𓐎𓏥
𓇋𓈖 𓅱𓐍𓂧�𓐎𓏥 𓉐𓂋𓂻 𓅓 𓃀𓈎𓈖𓐎𓏥 𓊗𓏤𓏤 𓏛𓏏𓏤𓍼𓏤 𓂜𓏏𓏏𓅪 𓏞𓏛𓏥 𓋴
𓇋𓈖 𓂝𓂝 𓀀
𓊪𓂧𓋴𓂾𓂡 𓀀 𓊽𓂧𓅱𓊖
𓅱𓉔𓈖𓂢𓂝 𓀀 𓊽𓂧𓏏𓊖
𓉐𓂋𓇋𓇋𓂻 𓀀 𓂋 𓊪𓏏𓇯
𓌳𓁹𓄿𓄿 𓀀 𓁹𓂋𓏏 𓇋𓅓
𓂜𓈖 𓁹𓏏𓅱 𓐍𓏏𓏛𓏥 𓅓 𓋁𓃀𓈋𓅱𓈉 𓂋 𓂧𓂋𓂡 𓊨𓏏𓂝𓏤𓅪𓏥 𓊹 𓊨𓏏𓂝𓏤𓅪𓏥 𓊹𓂋𓏏𓀗𓅆 𓊨𓏏𓂝𓏤 𓅱𓐍𓂧𓅱𓐎𓏥 𓊨𓏏𓂝𓏤𓅪𓏥 𓅱𓐍𓂧𓏏𓐎𓏥 𓊨𓏏𓂝𓏤𓅪𓏥 𓅓𓏏𓀏 𓊨𓏏𓂝𓏤𓅪𓏥 𓅓𓏏𓏏𓀏 𓍍𓏏𓏤𓏛𓏥𓂋𓏤 𓊨𓏏𓂝𓏤𓅪𓏥 𓐍𓏏𓏛𓏥 𓎟𓏏 𓈉𓅱𓏏𓅪𓏥 𓈖𓏏𓏏 𓅓 𓎛𓂝𓄹𓏥 𓀀 𓊪𓈖 𓅓 𓇋𓅱𓆑𓄹𓏥 𓀀 𓊪𓈖 𓅓 𓂝𓏏𓄹𓏥 𓀀 𓇋𓊪𓏏𓈖
𓇋𓂋 𓇓𓅱𓏏 𓂧𓂋𓂡 𓇓𓅱 𓊨𓏏𓂝𓏤𓅪𓏥 𓊹 𓊨𓏏𓂝𓏤𓅪𓏥 𓊹𓂋𓏏𓀗𓅆 𓊨𓏏𓂝𓏤𓅪𓏥 𓅱𓐍𓂧𓅱𓐎𓏥 𓊨𓏏𓂝𓏤𓅪𓏥 𓅱𓐍𓂧𓏏𓐎𓏥 𓊨𓏏𓂝𓏤𓅪𓏥 𓅓𓏏𓀏 𓅓𓏏𓏏𓀏 𓍍𓏏𓏤𓏛𓏥𓂋𓏤 𓊨𓏏𓂝𓏤𓅪𓏥 𓐍𓏏𓏛𓏥 𓎟𓏏 𓈉𓅱𓏏𓅪𓏥 𓈖𓏏𓏭 𓅓 𓇋𓅱𓆑𓄹𓏥 𓀀 𓊪𓈖 𓅓 𓎛𓂝𓄹𓏥 𓀀 𓊪𓈖 𓅓 𓂝𓏏𓄹𓏥 𓀀 𓇋𓊪𓏏𓈖 𓂜𓈖 𓆓𓂧 𓀀 𓂜𓈖 𓄙𓅓𓀁 𓀀 𓆓𓂧
𓃀𓈙𓂐
𓈎𓂝𓂐
𓄿𓈎𓅪 𓏇𓇋 𓆣𓂋
𓆓𓂧𓌃𓏤𓏥 𓊃𓊪𓊗 𓏤𓏤𓏤𓏤 𓊪𓊃𓎼𓂐 𓁷𓏤 𓏠𓈖𓏏𓅪𓏥 𓊃𓀀𓏤
𓍱𓏤𓏛𓏥𓌳𓐙𓂝𓏛 𓁨𓏤 𓈖 𓊃𓊪𓊗
𓄲𓂋𓏏𓈒𓏥 𓈖𓏏 𓋴𓂋𓅱𓐍𓐎𓏛 𓄡𓏏𓏤 𓋴𓂋𓅱𓐍𓐎𓏛 𓄖𓅱𓇋𓇋𓏏𓄹
𓇋𓁹𓏏𓏏𓏌𓏥 𓂅 𓏴 𓎯𓏏𓏌𓏥 𓅬 𓂋𓏤𓏤𓏤𓏤𓏤𓏤𓏤𓏤 𓂷𓈒𓏥 𓈖 𓇹𓈒𓏥 𓂆 𓁸𓏥𓇾𓈇𓏤𓈒𓏥 𓏴 𓃹𓈖𓈙𓏭𓈒𓏥 𓏴
�
𓀁 𓂋 𓇳 𓏤
𓎡𓏏
𓈖𓈎𓂝𓅱𓏏𓂷𓈒𓏥 𓏤 𓐛 𓂷𓈒𓏥 𓈖 𓌽𓏥 𓏴 𓂷𓈒𓏥 𓈖 𓇜𓏤𓌽𓏥 𓏴 𓆤𓏏𓏌𓏥 𓂋𓎆𓏤𓏤𓏤𓏤𓏤𓏤 𓁸𓏥𓇾𓈇𓏤𓈒𓏥 𓏴 𓎙𓂧𓏌𓏥 𓅬 𓂋𓏤𓏤𓏤𓏤𓏤𓏤𓏤𓏤
�
𓀁 𓂋 𓇳 𓏤
𓎡𓏏
𓎙𓂧𓏌𓏥 𓅬 𓂋𓎆𓏤𓏤𓏤𓏤𓏤𓏤 𓆤𓏏𓏌𓏥 𓂋𓎆𓏤𓏤𓏤𓏤𓏤𓏤 𓁸𓏥𓇾𓈇𓏤𓈒𓏥 𓏴 𓏏𓏐𓏒𓏥 𓇅𓆓𓏛 𓏴
�
𓀁 𓂋 𓇳 𓏤
𓎡𓏏
𓈗 𓏌𓏤 𓍑𓄿𓂋𓏏𓐎𓈒𓏥 𓂅 𓆤𓏏𓏌𓏥 𓂋𓏤𓏤𓏤𓏤𓏤𓏤𓏤𓏤
�
𓀁 𓂋 𓇳 𓏤𓏤𓏤𓏤
𓎡𓏏
𓇋𓂋𓊪𓏌𓏥 𓂆 𓆤𓏏𓏌𓏥 𓂋𓎆𓎆𓎆𓏤𓏤 𓁸𓏥𓇾𓈇𓏤𓈒𓏥 𓂋𓏤𓏤𓏤𓏤𓏤𓏤𓏤𓏤 𓈗 𓏌𓏤 𓍑𓄿𓂋𓏏𓈒𓏥 𓏴 𓎛𓋴𓐟𓄿𓈗𓏌𓏥 𓈖 𓈙𓂝𓇋𓇋𓏏𓏒 𓂆 𓎙𓂧𓏌𓏥 𓅬 𓏴
𓊪𓊃𓊮
𓁹 𓅓 𓈙𓂝𓇋𓇋𓏏𓏒
𓏶𓅓𓀁 𓇳𓏤 𓎟 𓋴𓂝𓅓𓄈𓀁 𓅓 𓎛𓈎𓏏𓏌𓏥 𓈖𓍑𓄿𓍑𓄿𓇋𓇋𓏏𓈗
𓎡𓏏
𓁸𓏥𓇾𓈇𓏤𓈒𓏥 𓂋𓏤𓏤𓏤𓏤𓏤𓏤𓏤𓏤 𓎛𓈎𓏏𓏌𓏥 𓇛𓅓𓏏𓏛 𓏴 𓆤𓏏𓏌𓏥 𓂋𓎆𓏤𓏤𓏤𓏤𓏤𓏤 𓊹𓌢𓏏𓂋𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓍁𓈒𓏥 𓅱𓂝𓈖𓐎𓆭𓆱𓈒𓏥 𓂋𓎆𓏤𓏤𓏤𓏤𓏤𓏤 𓃹𓈖𓈙𓏭𓈒𓏥 𓂆 𓂧𓃀𓇭𓍼𓈒𓏥 𓂋𓏤𓏤𓏤𓏤𓏤𓏤𓏤𓏤
� 𓈖 𓇲
�
𓀁 𓂋 𓇳𓏤 𓎟
𓎡𓏏 𓈖𓏏 𓂧𓂋𓂡 𓉻𓂝𓄿𓂝𓂺 𓅓 𓊃𓀀𓏤 𓌪𓂝 𓐎𓏥 𓂧𓂋𓂡 𓈖𓎡𓈖𓂿 𓆣𓂋 𓂋 𓊃𓀀𓏤 𓋴𓂋𓅱𓐍𓐎𓏛 𓋴𓈎𓃀𓃀𓏁𓈗 𓋴𓏏
𓋴𓂝𓅓𓆰𓏥 𓂋𓏤𓏤𓏤𓏤𓏤𓏤𓏤𓏤 𓍁𓏏𓏥 𓅱𓂝𓈖𓐎𓆭𓆱𓈒𓏥 𓂋𓎆𓏤𓏤𓏤𓏤𓏤𓏤 𓆤𓏏𓏌𓏥 𓂋𓎆𓎆𓎆𓏤𓏤 𓎛𓈎𓏏𓏌𓏥 𓇛𓅓𓏏𓏛 𓂅
�
𓀁 𓂋 𓇳 𓏤𓏤𓏤𓏤
𓎡𓏏 𓄲𓂋𓏏𓈒𓏥 𓈖𓏏 𓂧𓂋𓂡 𓏏𓍔𓄿𓅱𓊮𓏥 𓁷𓏤 𓄖𓇋𓇋𓏏𓄹 𓁷𓏤 𓈙𓊪𓏏𓇋𓇋𓏏𓄹 𓈖 𓃹𓈖𓈖 𓁷𓏤 𓆓𓂝𓅱𓊡𓏥 𓆈𓏥
𓂜 𓂋𓐍𓏛 𓆑 𓋴𓏏
𓇋𓃀𓅱𓆰𓏥 𓏤 𓎛𓌳𓏏𓈒𓏥 𓏤 𓃀𓂧𓂧𓅱𓂓𓂸𓆰𓏥 𓏤 𓆤𓏏𓏌𓏥 𓏤
𓐩𓏌𓂝 𓅓 𓐍𓏏𓏛𓏥 𓌡𓂝𓏏𓏤
𓁹 𓅓 𓂺𓏤
𓂋𓂝 𓅓 𓄖𓅱𓏭
𓎡𓇋𓇋 𓂺𓆇 𓈖 𓋴𓈎𓃀𓃀𓏁𓈗 𓄖𓅱𓇋𓇋𓏏𓄹
𓆣𓂋𓅨𓂋𓈒𓏥 𓏤 𓍁𓏏𓏥𓁸𓏥𓈒𓏥 𓏤 𓍁𓏏𓏥 𓅱𓂝𓈖𓐎𓆭𓆱𓈒𓏥 𓏤 𓊹𓌢𓏏𓂋𓈒𓏥 𓏤 𓐮𓏏𓏭𓈒𓏥 𓏤 𓄓𓏤𓄹𓈙𓈇𓏤𓈒𓏥 𓏤 𓏏𓊪𓈖𓈖𓈒𓏥 𓏤 𓆤𓏏𓏌𓏥 𓏤 𓂝𓈖𓅂𓏌𓏥 𓏤 𓍘𓀻𓋴𓈒𓏥 𓏤
𓁹 𓅓 𓂺𓆇
𓂋𓂝 𓅓 𓄖𓅱𓏭
𓎡𓏏 𓈖𓏏 𓂧𓂋𓂡 𓅱𓐍𓂧𓅱𓐎𓏥 𓁷𓏤 𓄖𓅱𓇋𓇋𓏏𓄹
𓂧𓃀𓈒𓍼𓏥 𓏤 𓎛𓌳𓏏𓎔𓏏𓈒𓏥 𓏤 𓊹𓌢𓏏𓂋𓈒𓏥 𓏤 𓄪𓏴𓏤 𓈖 𓃒𓏤 𓏤
𓁹 𓅓 𓂺𓆇
𓂝𓅱 𓅓 𓄖𓅱𓏭
𓎡𓏏 𓈖𓏏 𓄞𓂧𓏏𓂝 𓏏𓍔𓄿𓅱𓊮𓏥 𓅓 𓄖𓅱𓇋𓇋𓏏𓄹
𓎙𓂧𓏌𓏥 𓊃𓈙𓐟𓄿𓅱𓄛 𓏤 𓏏𓊪𓈖𓈖𓈒𓏥 𓏤
𓏇𓏏𓏏𓏛
𓄲𓂋𓏏𓈒𓏥 𓈖𓏏 𓋴𓈎𓃀𓃀𓏁𓈗 𓄖𓅱𓇋𓇋𓏏𓄹
𓆭𓆱𓏌𓏥 𓏤 𓈗 𓏌𓏤 𓍑𓄿𓂋𓏏𓐎𓈒𓏥 𓏤 𓌸𓂋𓎛𓏏𓏌𓏥 𓏤 𓆤𓏏𓏌𓏥 𓂆
𓎗𓎛𓏌𓂝 𓅓 𓄖𓅱𓏭
𓎡𓏏 𓄲𓂋𓏏𓈒𓏥 𓈖𓏏 𓋴𓇛𓅓𓏛 𓄖𓅱𓏭𓄹
𓊹𓌢𓏏𓂋𓈒𓏥 𓏤 𓋴𓉔𓂋𓏏𓈒𓏥 𓏤 𓄡𓊃𓇋𓇋𓏏𓁸𓈒𓏥 𓏤 𓅱𓂝𓈖𓐎𓆭𓆱 𓏤 𓏏𓊪𓈖𓈖𓈒𓏥 𓏤 𓀔𓈋𓅐𓏏𓈒𓏥 𓏤 𓍑𓄿𓂋𓏏𓐎𓈒𓏥 𓏤 𓋷𓄿𓈒𓏥 𓏤 𓆭𓆱𓏌𓏥 𓏤 𓎙𓂧𓏌𓏥 𓏤 𓌸𓂋𓎛𓏏𓏌𓏥 𓏤 𓎛𓌳𓏏𓎔𓏏𓈒𓏥 𓏤
𓐩𓏌𓂝 𓏞𓏛
𓁹 𓅓 𓇓𓅱𓇋𓏏𓆇
𓂋𓂝 𓅓 𓄖𓅱𓏭 𓂋 𓇳 𓏤𓏤𓏤𓏤
𓎡𓏏 𓈖𓏏 𓃹𓈖𓐍𓍼𓐎 𓅓 𓄖𓅱𓏭
𓂝𓈖𓅂𓈒𓏥 𓏤 𓊹𓌢𓏏𓂋𓈒𓏥 𓏤 𓎼𓇋𓇋𓅱𓆰𓏥 𓈖 𓎛𓋴𓊪𓏏𓏤 𓏤 𓎔𓏏𓏏 𓈖𓏏 𓎗𓃀𓄲𓈇𓏤 𓏤 𓌳𓏏𓏏𓆰𓏥 𓏤 𓆷𓄿𓅱𓆰𓏥 𓏤 𓌸𓂋𓎛𓏏𓏌𓏥 𓏤 𓎛𓌳𓏏𓈒𓏥 𓏤
𓊮 𓅓 𓐍𓏏𓏛𓏥 𓌡𓂝𓏏𓏤
𓁹 𓅓 𓆑𓏏𓏏𓍢𓄦
𓂋𓂝 𓅓 𓄖𓅱𓏭
𓎡𓏏 𓄲𓂋𓏏𓈒𓏥
𓌦𓏏𓏤𓇠 𓈖 𓂋𓏤𓅬 𓏤 𓂝𓅓𓅓𓆇 𓈖 𓏏𓂋𓊪𓅬 𓏤
𓂋𓂝 𓅓 𓄖𓅱𓏭
𓎡𓏏 𓈖𓏏 𓋴𓂋𓅱𓐍𓐎𓏛 𓄖𓅱𓇋𓇋𓏏𓄹
𓇋𓁹𓏏𓏏𓏌𓏥 𓂆 𓎙𓂧𓏌𓏥 𓅬 𓂋𓏤𓏤𓏤𓏤𓏤𓏤𓏤𓏤 𓂷𓈒𓏥 𓈖 𓇹𓈒𓏥 𓏴 𓁸𓏥𓇾𓈇𓏤𓈒𓏥 𓏴 𓃹𓈖𓈙𓏭𓈒𓏥 𓏴
�
𓀁 𓂋 𓇳 𓏤
𓎡𓏏
𓂷𓈒𓏥 𓈖 𓌽𓏥 𓏴 𓂷𓈒𓏥 𓈖 𓇜𓏤𓌽𓏥 𓏴 𓂷𓈒𓏥 𓈖 𓋴𓅱𓏏𓇠𓏥 𓏴 𓆤𓏏𓏊𓏥 𓂋𓎆𓏤𓏤𓏤𓏤𓏤𓏤 𓁸𓏥𓇾𓈇𓏤𓈒𓏥 𓏴 𓎙𓂧𓏌𓏥 𓂋𓏤𓏤𓏤𓏤𓏤𓏤𓏤𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓀁 𓏤 𓇳 𓏤
𓎡𓏏
𓎙𓂧𓏌𓏥 𓅬 𓂋𓎆𓏤𓏤𓏤𓏤𓏤𓏤 𓆤𓏏𓏌𓏥 𓂋𓎆𓏤𓏤𓏤𓏤𓏤𓏤 𓁸𓏥𓇾𓈇𓏤𓈒𓏥 𓏴 𓏏𓏐𓏒𓏥 𓇅𓆓𓏛 𓏴
𓀁 𓂋 𓇳 𓏤
𓎡𓏏
𓈗 𓏌𓏤 𓍑𓄿𓂋𓏏𓐎𓈒𓏥 𓏤 𓆤𓏏𓏌𓏥 𓂋𓏤𓏤𓏤𓏤𓏤𓏤𓏤𓏤
𓋴𓅨𓂋𓇋𓈗𓀁 𓂋 𓇳 𓏤𓏤𓏤𓏤
𓎡𓏏 𓄲𓂋𓏏𓈒𓏥
𓇋𓂋𓊪𓏌𓏥 𓂆 𓆤𓏏𓏌𓏥 𓂋𓎆𓎆𓎆𓏤𓏤 𓁸𓏥𓇾𓈇𓏤𓈒𓏥 𓂋𓏤𓏤𓏤𓏤𓏤𓏤𓏤𓏤 𓈗 𓏌𓏤 𓍑𓄿𓂋𓏏𓐎𓈒𓏥 𓏴 𓎛𓋴𓐟𓄿𓈗𓏌𓏥 𓈖 𓈙𓂝𓇋𓇋𓏏𓏌 𓏴 𓎙𓂧𓏌𓏥 𓅬 𓏴
𓊮
𓁹 𓅓 𓈙𓂝𓇋𓇋𓏒
𓏶𓅓𓀁 𓇳𓏤 𓎟 𓋴𓂝𓅓𓄈𓀁 𓅓 𓐍𓂸𓏏𓏤𓏤𓏤𓂜𓈖𓏭 𓈖 𓎛𓈎𓏏𓏌𓏥 𓈖𓍑𓄿𓍑𓄿𓇋𓇋𓏏𓈗
𓎡𓏏
𓁸𓏥𓇾𓈇𓏤𓈒𓏥 𓂋𓏤𓏤𓏤𓏤𓏤𓏤𓏤𓏤 𓎛𓈎𓏏𓏊𓏥 𓇛𓅓𓏏𓏛 𓏴 𓆤𓏏𓏌𓏥 𓂋𓎆𓏤𓏤𓏤𓏤𓏤𓏤 𓊹𓌢𓏏𓂋𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓍁𓈒𓏥 𓅱𓂝𓈖𓐎𓆭𓆱𓈒𓏥 𓂋𓎆𓏤𓏤𓏤𓏤𓏤𓏤 𓃹𓈖𓈙𓏭𓈒𓏥 𓂆 𓂧𓃀𓈒𓍼𓏥 𓂋𓏤𓏤𓏤𓏤𓏤𓏤𓏤𓏤 𓇋𓄞𓂧𓇭𓈒𓏥 𓂋𓏤𓏤𓏤𓏤𓏤𓏤𓏤𓏤
� 𓂜 𓇲
𓀁 𓂋 𓇳 𓏤𓏤𓏤𓏤
𓁹𓂋𓏏𓏥 𓈖 𓍲𓂝𓍁𓂝 𓈖 𓏏𓍔𓄿𓅱𓊮𓏥 𓅓 𓄖𓅱𓇋𓇋𓏏𓄹 𓏠𓈖𓅪 𓆑 𓎛𓈖𓂝𓅱𓐎𓏥 𓅓 𓂾𓂾 𓆑𓏭
𓏶𓅓𓏭 𓈖 𓍑𓄿𓂋𓏏𓈒𓏥 𓂋𓎆𓎆𓎆𓏤𓏤 𓄿𓎛𓏒 𓇅𓆓𓏛 𓂋𓏤𓏤𓏤𓏤𓏤𓏤𓏤𓏤 𓏠𓈖𓎛𓈒𓏥 𓂋𓎆𓏤𓏤𓏤𓏤𓏤𓏤 𓎙𓂧𓏌𓏥 𓅬 𓂋𓏤𓏤𓏤𓏤𓏤𓏤𓏤𓏤 𓈗 𓂄 𓂆
� 𓈖 𓇲
𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓂧𓂋𓂡 𓏏𓍔𓄿𓅱𓊮𓏥 𓅓 𓄖𓅱𓇋𓇋𓏏𓄹
𓆷𓄿𓆷𓄿𓈒𓏥 𓏤 𓃛𓅱𓎛𓅱𓈒𓏥 𓏤 𓅯𓇋𓇋𓏏𓈒𓏥 𓏤 𓍁𓈒𓏥𓁸𓏥 𓏤 𓋴𓂝𓅓𓆰𓏥 𓏤 𓅐𓏏𓏥 𓈖𓏏 𓂋𓎡𓂋𓎡𓆰𓏥 𓏤 𓐮𓏏𓏭𓈒𓏥 𓏤 𓏏𓊪𓅯𓄿𓅱𓏏𓈒𓏥 𓈖𓏏 𓈖𓉔𓏏𓆭𓆱𓈒𓏥 𓏤 𓌉𓏏𓏥𓆰𓏥 𓏤 𓇜𓏤𓌽𓏥𓂝𓅓𓂝𓂺 𓏤
𓐩𓏌𓂝 𓈙𓃀𓏴
𓋴𓅨𓂋𓇋𓈗𓀁 𓇋𓈖 𓊃𓀀𓏤 𓈖𓏏𓏭 𓁷𓏤 𓏠𓈖𓅪 𓏏𓍔𓄿𓅱𓊮𓏥 𓊃𓏏𓁐 𓂋𓏤𓊪𓅱
𓎡𓏏 𓈖𓏏 𓂧𓂋𓂡 𓏏𓍔𓄿𓅱𓊮𓏥 𓁷𓏤 𓄖𓅱𓇋𓇋𓏏𓄹𓏥
𓂷𓈒𓏥 𓏌𓏤 𓃛𓅱𓂋𓇋𓇋𓏏𓈒𓏥 𓏤 𓂷𓈒𓏥 𓏌𓏤 𓍑𓄿𓂋𓏏𓈒𓏥 𓏤 𓂝𓈖𓅂𓈒𓏥 𓏤 𓇋𓉔𓅐𓏏𓊌 𓏤 𓄟𓋴𓂧𓅓𓏏𓈒𓏥 𓏤
𓁹 𓅓 𓂺𓆇
𓂋𓂝 𓅓 𓄖𓅱𓏭
𓄲𓂋𓏏𓈒𓏥 𓈖𓏏 𓋴𓈎𓃀𓃀𓏁𓈗 𓍍𓏏𓏤𓏛 𓌕𓏌𓏤𓀀
𓌉𓌉𓌉𓆰𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓇋𓂋𓊪𓏌𓏥 𓂆 𓄿𓋴𓐎 𓈖 𓇋𓍯𓄿𓃒 𓆓𓂧𓄿𓀗𓐎 𓐛 𓋴𓇥𓂋�𓏌𓏥 𓂅 𓂆 𓆤𓏏𓏌𓏥
�
𓎗𓎛𓏌𓂝 𓅓 𓄖𓅱𓏭𓇋𓇋𓏏𓄹
𓎡𓏏
𓄿𓋴𓐎 𓈖 𓇋𓍯𓄿𓃒 𓂆 𓇋𓁹𓏏𓏏𓏌𓏥 𓊪𓊃𓊮 𓐛 𓂆 𓆤𓏏𓏌𓏥 𓂆 𓅓𓂝𓉔𓅱𓏭𓏌𓏥 𓐛
�
𓎗𓎛𓏌𓂝 𓅓 𓄖𓅱𓏭 𓂋 𓇳 𓏤
𓎡𓏏
𓍑𓄿𓂋𓏏𓐎𓈒𓏥 𓏤 𓇋𓆛𓈖𓈖𓎡𓆰𓏥 𓏤 𓈗
𓎗𓎛𓏌𓂝 𓅓 𓄖𓅱𓇋𓇋𓏏𓄹
𓎡𓏏
𓈗 𓏌𓏤 𓍑𓄿𓂋𓏏𓇠𓏥 𓏤 𓄔𓏤 𓈖 𓍲𓂧𓏏𓆭𓆱 𓏤 𓄔𓏤 𓈖 𓈖𓃀𓋴𓆭𓆱 𓏤 𓅓𓂝𓉔𓅱𓏭𓏌𓏥
𓎗𓎛𓏌𓂝 𓅓 𓄖𓅱𓏭
𓎡𓏏 𓋴𓈎𓃀𓃀𓏁�𓈗 𓄖𓅱𓇋𓇋𓏏𓄹
𓂷𓈒𓏥 𓈖 𓍑𓄿𓂋𓏏𓈒𓏥 𓂋𓎆𓎆𓎆𓏤𓏤 𓋴𓂧𓄢𓊪𓈖𓏌𓅱𓆰𓏥 𓂋𓎆𓎆𓎆𓏤𓏤 𓆤𓏏𓏌𓏥 𓏴 𓈗 𓂆
�
𓀁 𓂋 𓇳 𓏤𓏤𓏤𓏤
𓎡 𓋴𓇛𓅓𓏛 𓂸𓏏𓅱𓀗𓏥 𓈖 𓄖𓅱𓏭
𓎙𓂧𓏌𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓄔𓏤 𓈖 𓍲𓂧𓏏𓆭𓆱 𓂋𓎆𓎆𓎆𓎆𓎆𓎆𓏤𓏤𓏤𓏤
𓐎𓂝 𓁷𓂋 𓋴
𓎡𓏏 𓈖𓏏 𓋴𓋴𓈖𓃀𓏛 𓄖𓅱𓇋𓇋𓏏𓄹 𓍋𓅓𓂋𓅪 𓊃
𓄪𓏴𓏤 𓈖 𓃒𓏤 𓏤 𓋴𓅱𓎼𓄹 𓈖 𓌸𓂋𓎛𓏏𓏊𓏥 𓇶 𓏤 𓏏𓍔𓄿𓎛𓏏𓅯𓏌𓏥 𓈖𓏏 𓇋𓂋𓊪𓏌𓏥
𓁹 𓅓 𓂺𓆇 𓈖 𓊃𓀀𓏤 𓊃𓏏𓁐 𓂋𓏤𓊪𓅱
𓎡𓇋𓇋 𓂺𓆇 𓈎𓃀𓃀𓏁𓈗 𓈖 𓄖𓅱𓇋𓇋𓏏𓄹
𓆷𓄿𓆷𓄿𓈒𓏥 𓏤 𓂷𓈒𓏥 𓈖 𓍑𓄿𓂋𓏏𓈒𓏥 𓏤 𓏏𓍔𓄿𓎛𓏏𓅯𓏌𓏥 𓈖𓏏 𓇋𓂋𓊪𓏌𓏥 𓏤 𓆣𓂋𓅨𓂋𓈒𓏥 𓏤 𓎛𓌳𓏏𓎔𓏏𓈒𓏥 𓏤 𓂷𓈒𓏥 𓈖 𓌽𓏥 𓏤 𓂷𓈒𓏥 𓈖 𓇜𓏤𓌽𓏥 𓏤 𓆤𓏏𓏌𓏥 𓏤
𓁹 𓅓 𓂺𓆇
𓂋𓂝 𓅓 𓄖𓅱𓇋𓇋𓏏𓄹
𓋴𓇛𓅓𓏛 𓄖𓅱𓇋𓇋𓏏𓄹 𓋴𓇛𓅓𓏛 𓎡𓈖𓋴𓄹
𓂷𓈒𓏥 𓈖 𓃛𓅱𓂋𓇋𓇋𓏏𓈒𓏥 𓏤 𓎛𓋴𓏠𓈖𓍖𓈒𓏥 𓏤 𓅱𓈙𓅓𓂡 𓁷𓏤 𓂝𓈖𓅂𓏌𓏥 𓏤 𓄡𓊃𓐟𓄿𓇋𓇋𓏏𓁸𓈒𓏥 𓈖𓏏 𓅓𓂝𓍑𓄿𓅱𓌙𓈒𓏥 𓏤 𓍁𓏏𓏥𓁸𓏥𓈒𓏥 𓏤 𓍁𓏏𓏥 𓅱𓂝𓈖𓐎𓆭𓆱𓈒𓏥 𓏤 𓊹𓌢𓏏𓂋𓈒𓏥 𓏤 𓂷𓈒𓏥 𓈖 𓍑𓄿𓂋𓏏𓈒𓏥 𓏤 𓏏𓊪𓈖𓈖𓈒𓏥 𓏤 𓆤𓏏𓏌𓏥 𓏤
𓐩𓏌𓂝 𓅓 𓐍𓏏𓏛𓏥 𓌡𓂝𓏏𓏤
𓄿𓏇𓇋𓅱𓂡 𓁷𓏤 𓇑𓇑𓈖𓈖 𓆤𓏏𓏌𓏥
𓁹 𓅓 𓇓𓅱𓇋𓏏𓆇
𓂋𓂝 𓅓 𓄖𓅱𓏭𓄹 𓂋 𓇳 𓏤𓏤𓏤𓏤
𓂧𓂋𓂡 𓎛𓂓𓄿𓀁𓏥 𓅓 𓄡𓏏𓏤
𓏶𓅓𓏭 𓈖 𓎛𓅓𓅓𓆰 𓏤 𓏶𓅓𓏭 𓈖 𓐣𓇋𓇋𓏏𓆇 𓏤 𓊹𓌢𓏏𓂋𓈒𓏥 𓏤 𓍲𓏭𓁸𓏥𓇾𓈇𓏤𓈒𓏥 𓏤 𓎛𓈎𓏏𓏌𓏥 𓇛𓅓𓏏𓏛
𓋴𓇋𓆛𓈖𓏌𓂝 𓅓 𓐍𓏏𓏛𓏥 𓌡𓂝𓏏𓏤
𓋴𓅨𓂋𓇋𓈗𓀁 𓇋𓈖 𓊃𓀀𓏤
𓎡𓏏
𓐍𓆑𓂝𓂡𓂝𓀀𓄿𓅓𓂬𓂝𓀀𓆰𓏥
� 𓂄 𓈖 𓈗 𓈖 𓇲 𓎛𓈖𓂝 𓋴𓅨𓂋𓇋𓈗𓀁 𓂺𓏌𓏤𓏊 𓈖 𓈗 𓇋𓅓 𓇳𓏤𓎟 𓂋 𓇳 𓏤𓏤𓏤𓏤
𓎡𓏏 𓈖𓏏 𓂧𓂋𓂡 𓎛𓂓𓄿𓀁𓏥 𓅓 𓄡𓏏𓏤 𓈖𓏏 𓊃𓀀𓏤 𓊃𓏏𓁐 𓂋𓏤𓊪𓅱
𓍑𓄿𓋴𓆰𓏥 𓏤 𓍁𓈒𓏥𓁸𓏥𓈒𓏥 𓏤 𓆣𓂋𓆓𓊃𓆑 𓈖 𓆤𓏏𓏌𓏥 𓏤 𓎛𓏠𓈖𓍖𓈒𓏥
𓁹 𓅓 𓐍𓏏𓏛𓏥 𓌡𓂝𓏏𓏤
𓋴𓂧𓃀𓀁 𓇋𓈖 𓊃𓀀𓏤 𓊃𓏏𓁐 𓂋𓏤𓊪𓅱
𓎡𓏏 𓂧𓂋𓂡 𓎛𓂓𓄿𓀁𓏥 𓉻𓂝𓄿𓂝𓂺 𓈖 𓊹𓅆 𓈖 𓅓𓏏𓀏 𓅓 𓄡𓏏𓏤 𓈖𓏏 𓊃𓀀𓏤
𓈖𓉔𓊪𓇳 𓈖 𓎼𓄿𓅱𓆰𓏥 𓂋𓏤𓏤𓏤𓏤𓏤𓏤𓏤𓏤 𓆷𓄿𓆷𓄿𓈒𓏥 𓂋𓏤𓏤𓏤𓏤𓏤𓏤𓏤𓏤 𓍁𓏏𓏥 𓍘𓎛𓅱𓏭𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓇋𓃀𓅱𓆰𓏥 𓂋𓏤𓏤𓏤𓏤𓏤𓏤𓏤𓏤
𓁹 𓅓 𓂷𓈒𓏥
𓂋𓂝 𓁷𓏤 𓎛𓈎𓏏𓏌𓏥
𓋴𓅨𓂋𓇋𓈗𓀁 𓁶𓏤𓂝𓏤 �
𓎡𓏏
𓂷𓈒𓏥 𓈖 𓇜𓏤𓌽𓏥
𓂋𓂝 𓁷𓏤 𓌸𓂋𓎛𓏏𓏌𓏥
𓂋𓂝 𓅓 𓈙𓃀𓏏𓏴𓏌𓏥
𓂋𓂝 𓅓 𓐍𓏏𓊮
𓂋𓂝 𓐟𓏤𓂋𓏤𓅐𓏏𓈒𓏥
𓏶𓅓𓀁 𓇋𓈖 𓊃𓏏𓁐 𓍙𓆑𓂡 𓄡𓏏𓏤 𓋴
𓎡𓏏
𓇋𓃀𓅱𓃒𓆰𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓆷𓄿𓄟𓋴𓆰𓏥 𓂋𓎆𓏤𓏤𓏤𓏤𓏤𓏤 𓍘𓎛𓅱𓏭𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓆷𓄿𓅱𓆰𓏥 𓂋𓏤𓏤𓏤𓏤𓏤𓏤𓏤𓏤
𓊪𓊃𓊮 𓅓 𓐍𓏏𓏛𓏥 𓌡𓂝𓏏𓏤
𓀁 𓁶𓏤𓂝𓏤 𓋴𓇥𓂋�
𓎡𓏏
𓆷𓄿𓄟𓋴𓆰𓏥 𓂋𓎆𓏤𓏤𓏤𓏤𓏤𓏤 𓆷𓄿𓆷𓄿𓈒𓏥 𓂋𓏤𓏤𓏤𓏤𓏤𓏤𓏤𓏤 𓌟𓈖𓏏𓏭𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓆤𓏏𓏌𓏥 𓐛 𓂆
𓁹 𓅓 𓐍𓏏𓏛𓏥 𓌡𓂝𓏏𓏤
𓀁 𓁶𓏤𓂝𓏤 𓋴𓇥𓂋�
𓎡𓏏
𓇋𓄿𓂋𓂋𓈒𓏥 𓂋𓏤𓏤𓏤𓏤𓏤𓏤𓏤𓏤 𓅯𓇋𓇋𓏏𓈒𓏥 𓂋𓎆𓏤𓏤𓏤𓏤𓏤𓏤 𓆷𓄿𓄟𓋴𓆰𓏥 𓂋𓏤𓏤𓏤𓏤𓏤𓏤𓏤𓏤 𓆤𓏏𓏌𓏥 𓂋𓎆𓏤𓏤𓏤𓏤𓏤𓏤 𓆷𓄿𓆷𓄿𓈒𓏥 𓂋𓎆𓏤𓏤𓏤𓏤𓏤𓏤
𓐩𓏌𓂝
𓀁 𓁶𓏤𓂝𓏤 �
𓎡𓏏
𓇶𓈒𓏥 𓂋𓎆𓏤𓏤𓏤𓏤𓏤𓏤 𓇋𓆛𓈖𓈖𓎡𓆰𓏥 𓂋𓎆𓏤𓏤𓏤𓏤𓏤𓏤 𓍁𓈒𓏥𓁸𓏥𓈒𓏥 𓂋𓎆𓏤𓏤𓏤𓏤𓏤𓏤 𓅓𓅓𓇋𓈒𓏥 𓂋𓏤𓏤𓏤𓏤𓏤𓏤𓏤𓏤 𓋴𓉻𓂝𓄿𓅓𓆰𓏥 𓂋𓏤𓏤𓏤𓏤𓏤𓏤𓏤𓏤 𓆤𓏏𓏊𓏥 𓂆
𓀁 𓁶𓏤𓂝𓏤 �
𓎡𓏏
𓇋𓃀𓅱𓆰𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓆷𓄿�𓆰𓏥 𓂋𓎆𓏤𓏤𓏤𓏤𓏤𓏤 𓅓𓅓𓈒𓏥 𓂋𓏤𓏤𓏤𓏤𓏤𓏤𓏤𓏤 𓆷𓄿𓆷𓄿𓈒𓏥 𓂋𓏤𓏤𓏤𓏤𓏤𓏤𓏤𓏤 𓆷𓄿𓄟𓋴𓆰𓏥 𓂋𓎆𓏤𓏤𓏤𓏤𓏤𓏤
𓊮 𓁷𓏤 𓆤𓏏𓏌𓏥 𓐛 𓂆
𓀁 𓇋𓈖 𓊃𓏏𓁐 𓂋 �
𓄲𓂋𓏏𓈒𓏥 𓈖𓏏 𓂧𓂋𓂡 𓏏𓍔𓄿𓅱𓊮𓏥 𓅓 𓌨𓂋𓏭𓄡𓏏𓏤
𓅓𓅓𓈒𓏥 𓏤 𓋴𓅱𓏏𓌽𓏥 𓊮 𓏤 𓂷𓈒𓏥 𓈖 𓋴𓅱𓏏𓇠𓏥 𓏤 𓂷𓈒𓏥 𓈖 𓌽𓏥 𓏤 𓆱𓌪𓆰𓏥 𓏤 𓆤𓏏𓏌𓏥 𓏤
𓐎𓂝 𓌨𓂋𓏭𓄡𓏏𓏤 𓇋𓅓
𓎡𓏏
𓂧𓃀𓇭𓍼𓈒𓏥 𓏤 𓏏𓊪𓈖𓈖𓈒𓏥 𓏤 𓂷𓈒𓏥 𓈖 𓇹𓈒𓏥 𓏤 𓆤𓏏𓏌𓏥 𓏤 𓈙𓆑𓅱𓏌𓏥 𓏤
𓐎𓂝 𓌨𓂋𓏭𓄡𓏏𓏤 𓇋𓅓
𓎡𓏏
𓍁𓏏𓏥 𓅱𓂝𓈖𓐎𓆭𓆱𓈒𓏥 𓏤 𓊹𓌢𓏏𓂋𓈒𓏥 𓏤 𓇋𓄞𓂧𓇭𓆰𓏥 𓏤 𓇜𓏤𓌽𓏥 𓏤 𓌸𓂋𓎛𓏏𓏌𓏥 𓏤 𓊃𓂋𓅐𓏊𓏥 𓏤
𓐎𓂝 𓌨𓂋𓏭𓄡𓏏𓏤 𓁷𓂋 𓋴
𓎡𓏏
𓇹𓈒𓏥 𓐩𓏌𓂝 𓏤 𓆤𓏏𓏌𓏥 𓏤 𓌸𓂋𓎛𓏏𓏌𓏥 𓏤 𓈖𓇋𓄿𓇋𓄿𓆰𓏥 𓏤 𓆱𓌪𓆰𓏥 𓏤
𓐎𓂝 𓌨𓂋𓏭 𓁷𓂋 𓋴
𓎡𓏏
𓃀𓈖𓈖𓏏𓈒𓏥 𓈖𓏏 𓎡𓆑𓄿𓅱𓄖𓏥 𓏌𓏤 𓎔𓂝𓎛𓏭𓄦𓆰𓏥 𓏤 𓎛𓋴𓐟𓄿𓈗𓏊𓏥
𓂋𓂝 𓂋 𓌨𓂋𓏭𓄡𓏏𓏤 𓈖𓏏 𓊃𓀀𓏤 𓈖𓏏𓏭 𓍋𓅓𓂋𓅪
𓎡𓏏
𓌸𓂋𓎛𓏏𓏌𓏥 𓈖𓏏 𓁶𓏤 𓂧𓊃𓏌
𓂋𓂝 𓂋 𓌨𓂋𓏭𓄡𓏏𓏤 𓈖𓏏 𓊃𓀀𓏤
𓎡𓏏
𓈙𓆑𓈙𓆑𓏏𓈒𓏥
𓆞𓄿𓅱𓂡 𓈖 𓄟𓋴𓏏𓍔𓄿𓈗
𓂋𓂝 𓂋 𓌨𓂋𓏭𓄡𓏏𓏤 𓈖𓏏 𓊃𓀀𓏤
𓎡𓏏 𓈖𓏏 𓂧𓂋𓂡 𓅓𓏏𓀏 𓅓 𓄡𓏏𓏤 𓈖𓏏 𓊃𓀀𓏤
𓍁𓏏𓏥 𓍘𓎛𓅱𓏭𓈒𓏥 𓏤 𓍁𓈒𓏥 𓌳𓏏𓏏𓆰𓏥 𓏤 𓈎𓄿𓄿𓈒𓏥 𓈖 𓂝𓂋𓃭𓅱𓆭𓆱 𓏤 𓏶𓅓𓏭 𓈖 𓐣𓇋𓇋𓏏𓆇 𓏤 𓆷𓄿𓆷𓄿𓈒𓏥 𓏤
𓐩𓏌𓂝 𓏞𓏛
𓋴𓂧𓃀𓀁 𓁷𓏤 𓆤𓏏𓏌𓏥 𓇋𓈖 𓊃𓀀𓏤
𓄲𓂋𓏏𓈒𓏥 𓈖𓏏 𓋴𓂋𓅱𓐍𓐎𓏛 𓍲𓃀𓏏𓄹𓏥
𓍑𓄿𓂋𓏏𓈒𓏥 𓂋𓎆𓏤𓏤𓏤𓏤𓏤𓏤 𓏏𓊪𓈖𓈖𓈒𓏥 𓏴 𓇋𓂋𓊪𓏌𓏥
𓊪𓊃𓊮
𓀁 𓂋 𓇳 𓏤𓏤𓏤𓏤
𓎡𓏏
𓌽𓏥 𓋴𓎝𓂡 𓏴 𓅐𓏏𓏥 𓈖𓏏 𓎼𓇋𓅱𓆰𓏥 𓏴 𓊹𓏏𓂋𓆰𓏥 𓂋𓎆𓎆𓎆𓏤𓏤 𓏶𓅓𓏭 𓈖 𓍑𓄿𓂋𓏏𓈒𓏥 𓂋𓎆𓎆𓎆𓏤𓏤 𓅱𓏏𓇋𓇋𓏏𓈒𓏥 𓈖𓏏 𓈖𓉔𓏏𓆭𓆱𓈒𓏥 𓂋𓎆𓎆𓎆𓏤𓏤 𓍁𓏏𓏥 𓅱𓂝𓈖𓐎𓆭𓆱𓈒𓏥 𓂋𓎆𓏤𓏤𓏤𓏤𓏤𓏤 𓍘𓂝𓅓𓆰𓏥 𓂋𓏤𓏤𓏤𓏤𓏤𓏤𓏤𓏤 𓈗
𓄿𓋴𓂧𓃀𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓋴𓅱𓂋𓐍𓐎𓏛 𓍲𓃀𓏏𓄹𓏥 𓂧𓂋𓂡 𓍋𓅓𓂋𓏏𓅪𓏥 𓎟𓏏 𓅓 𓄡𓏏𓏤 𓋴𓅱𓂋𓐍𓐎𓏛 𓄥𓄿𓄹
𓎛𓈎𓏏𓏌𓏥 𓇛𓅓𓏏𓏛 𓈖𓍑𓄿𓍑𓄿𓇋𓇋𓏏𓈗 𓍑𓄿𓂋𓏏𓈒𓏥 𓂅
𓂋𓂝 𓅓 𓂧𓊃𓏌𓏤 𓎛𓎡𓈖𓏌𓂝 𓂋 𓅓𓏏𓀏 𓋴𓇋𓆛𓈖𓏌𓅱𓏌𓂝 𓊃𓈖𓍑𓄿𓍑𓄿𓅱𓈗𓏌𓏥
𓁹𓂋 𓎡 𓋴𓂋𓆑𓊮 𓈖 𓏏𓂋𓆴𓇳 𓎟 𓇋𓅓 𓆑
𓋴𓅨𓂋𓇋𓈗𓀁 𓉔𓈖𓏌𓅱𓏊 𓇋𓅓 𓇳𓏤𓎟
𓎡𓏏 𓈖𓏏 𓂧𓂋𓂡 𓈎𓄿𓂧𓅱𓊮𓏥 𓏌𓏤 𓐎𓏥 𓅓 𓍲𓃀𓏏𓄹𓏥
𓂧𓃀𓇭𓈒𓏥 𓏤 𓊏𓊪𓏏𓇳 𓈖𓏏 𓇋𓄿𓂋𓂋𓈒𓏥 𓏤 𓇋𓄞𓂧𓇭𓈒𓏥 𓏤 𓍁𓏏𓏥 𓅱𓂝𓈖𓐎𓆭𓆱𓈒𓏥 𓏤 𓊹𓌢𓏏𓂋 𓏤 𓋴𓂸𓏏𓄔𓈒𓏥 𓏤 𓏏𓊪𓈖𓈖𓈒𓏥 𓏤 𓐣𓏤 𓈖 𓇜𓏤𓌽𓏥 𓏤 𓎛𓈎𓏏𓏌𓏥 𓇛𓅓𓏏𓏛
𓊮
�
𓀁 𓂋 𓇳 𓏤𓏤𓏤𓏤
𓎡𓏏 𓈖𓏏 𓍙𓆑𓂡 𓐎𓏥 𓅓 𓍲𓃀𓏏𓄹𓏥
𓄔𓏤 𓈖 𓍲𓂧𓏏𓆭𓆱 𓂋𓏤𓏤𓏤𓏤𓏤𓏤𓏤𓏤 𓎛𓈎𓏏𓏌𓏥 𓇛𓅓𓏏𓏛 𓂄 𓂆
𓐩𓏌𓂝
� 𓈖 𓇲
�
𓀁 𓂋 𓇳 𓏤𓏤𓏤𓏤
Source: https://github.com/oraec/corpus_raw_data/blob/main/oraec54.json
Credits: {"license"=>"cc-by-sa-4.0", "author"=>"Lutz Popko", "source"=>["https://github.com/simondschweitzer/aes", "https://github.com/simondschweitzer/aed-tei/blob/master/files/YQX5S6WJANF7RPBLHLXYKGAIQI.xml"]}
