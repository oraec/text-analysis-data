𓈖𓄿 𓄋𓊪𓏏𓏴𓏥 𓈙𓇾𓏴𓏛𓏥 𓈖 𓏤𓏤𓏤𓏤𓏏 𓃀𓈖𓈖𓈒𓏥 𓈖 𓋴𓇋𓆛𓈖𓐎𓈇𓏤𓏥 𓈖𓏏𓏭𓇋𓅱 𓏥 𓁹𓂋𓏭 𓅱𓏥 𓈖 𓎃𓏤𓏛𓏥 𓈖 𓊨𓇳𓅆𓂉𓋀𓏏𓏏𓏤𓅆 𓅓𓌨𓂋𓏏𓀗𓏤𓏥𓇳𓏤 𓈖𓏏 𓇳𓎟𓏤
𓆼𓄿𓂝𓂻 𓇋𓅱 𓇓𓏏𓏏𓏤𓏥 𓎔𓏏𓏏𓏤𓏥 𓋀𓏏𓏏𓏤𓏥 𓋁𓃀𓏏𓏏𓏤𓏥 𓆓𓂧𓌃𓏤𓏥
𓇓𓅱 𓏇𓇋 𓋴𓏏𓈙𓀏 𓅯𓄿 𓈖𓏏𓏭 𓈖 𓂻𓅱 𓂋 𓌂𓅓𓏛𓂡 𓈖 𓐍𓆑𓏏𓀏 𓈖 𓅨𓂋𓂧𓅱𓀉𓄣𓏤𓅆
𓇋𓅓𓂜𓏛 𓆓𓂧 𓅱𓏏 𓈖 𓅯𓄿 𓁷𓏤𓀗𓈖𓊃𓂋𓇋𓅱𓄜𓅆 𓈖𓏏𓏭𓅓𓉗𓏏𓉐𓃀𓈖𓃀𓈖𓏏𓉐𓅆𓅓𓉺𓏌𓊖𓅆 𓇋𓅱𓆓𓂧 𓋴𓏏𓈙𓀏 𓅯𓄿 𓈖𓏏𓏭 𓈖 𓂻𓅱 𓂋 𓌂𓅓𓏛𓂡 𓈖 𓐍𓆑𓏏𓀏 𓈖 𓅱𓆇𓂋𓅆 𓅓𓂺 𓌢𓇋𓏏𓆇𓁗 𓆑
𓊨𓏏𓆇𓁗 𓇋𓀁 𓌢𓇋𓀀 𓆑 𓋴𓏏𓈙𓀏 𓈞𓅓𓂽 𓇋𓂋 𓎡 𓁷𓏤 𓎡 𓈖𓇉𓄿𓁶 𓎡 𓇋𓅓𓂜 𓎡 𓏏𓎡𓈖𓂻 𓇋𓅱 𓏤𓊹𓎛𓂝𓏤𓄹𓏥 𓀻𓋴𓅆
𓈖𓏏𓎡 𓇋𓅱𓆇𓅱 𓆓𓂧 𓇋𓅱 𓅯𓄿 𓁷𓏤𓀗𓈖𓊃𓂋𓇋𓅱𓄜𓅆 𓐍𓃀𓏏𓏭𓐎 𓂋𓈖𓅆 𓆑
𓇳𓅆 𓎛𓂡𓂡𓏛𓂡 𓆑 𓁶𓏤 𓎡 𓎛𓍞𓅓𓏏𓅭𓅪 𓆑 𓅡𓏤𓀏 𓎡
𓂜𓈖 𓄚𓈖𓏌𓅱𓂻 𓎡 𓇋𓅱 𓌳𓂂𓂂 𓏤𓊹𓅆𓉻𓂝𓏛
𓅓𓂝𓇋𓂻 𓍿𓊃𓍞𓂻 𓅱𓏏 𓊨𓇳𓅆𓂉𓋀𓏏𓏏𓈉𓅆 𓅓𓂝𓎡 𓋴𓃀𓇋𓅱𓌙𓀏𓏥 𓎡 𓐍𓂋𓀒 𓆄𓊤𓅱𓀁 𓎡 𓂋 𓐍𓆑𓏏𓀏𓏥 𓎡 𓊗 𓏤𓏤𓏤𓏤
𓎔𓏭𓏏 𓇓𓅱 𓏇𓇋 𓋴𓏏𓈙𓀏 𓅯𓄿 𓈖𓈙𓈖𓏭𓂡𓀗𓏏𓏥 𓅯𓄿 𓈖𓏏𓏭 𓈖 𓂻𓅱 𓇋𓅱 𓁷𓏤𓀗 𓆑 𓎛𓎿𓋴 𓁺𓇋𓅱𓁹𓁹𓅱𓏏 𓆑 𓇋𓆛𓈖𓎛𓅱𓏴𓂡 𓈖 𓎼𓂋𓍅𓅪 𓇋𓅱 𓁹𓂋𓏭 𓈎𓈖𓏌𓅱𓏴𓅪 𓅓𓏴𓄙𓅓𓏛 𓏇𓇋𓇋𓅓 𓁹𓂋𓏭 𓆑 𓇓𓅱 𓌨𓂋𓏭𓏛𓄂𓏏𓏤 𓅓 𓍑𓄿𓊛 𓁷𓏤 𓇋𓏏𓅱𓂋𓈗𓈘𓏤𓈇
𓇋𓆛𓈖𓏏𓏭𓂽 𓅱𓏏𓎡 𓈞𓅓𓂽 𓇋𓂋 𓎡 𓁷𓏤 𓎡 𓈖𓇉𓄿𓁶 𓎡 𓇋𓅓𓂜 𓎡 𓏏𓎡𓈖𓂻 𓂋 𓏤𓊹𓎛𓂝𓏤𓄹𓏥 𓀻𓋴𓅆
𓈖𓏏𓎡 𓇋𓀁𓆇𓅱 𓆓𓂧 𓇋𓅱 𓏏𓄿 𓏤𓏤𓏤𓏤𓏏 𓂧𓃀𓊌𓏥 𓈖 𓍘𓎛𓈖𓈒𓏥 𓈖𓏏𓏭 𓅓 𓉺𓏌𓊖𓅆 𓏭𓏏 𓇋𓅓 𓋴�𓂡 𓈖 𓅯𓄿𓇳𓏤
𓎛𓂡𓂡𓏛𓂡 𓅱𓏥 𓁶𓏤𓀗 𓎡 𓎛𓍞𓅓𓏏𓅭𓅪 𓅱𓏥 𓅡𓏤𓀏 𓎡
𓂜𓈖 𓂞 𓅱𓏥 𓄚𓈖𓏌𓅱𓂻𓏭 𓎡 𓇋𓅱 𓌳𓂂𓂂 𓏤𓊹𓅆𓉻𓂝𓏛
𓅓𓂝𓇋𓂻 𓍿𓊃𓍞𓂻𓏭 𓏏𓅱 𓊨𓇳𓅆𓂉𓋀𓏏𓏏𓏤𓅆 𓅓𓂝𓎡 𓋴𓐍𓂋𓀒 𓋴𓃀𓇋𓅱𓌙𓀏𓏥 𓎡 𓆄𓊤𓅱𓀁 𓎡 𓂋 𓐍𓆑𓏏𓀏𓏥 𓎡 𓊗 𓏤𓏤𓏤𓏤
𓆄𓊤𓅱𓀁 𓊨𓇳𓅆 𓅃𓅆𓂦𓄹𓄹𓄹 𓍛𓂚𓇓𓅱 𓇍𓇋𓂻𓅓𓊵𓏏𓊪𓀀 𓊪𓈖 𓆄𓊤𓀗 𓁹𓏏 𓈖 𓎟𓉐𓏤 𓎛𓇋𓇋�𓏏𓆇𓅆𓈖𓉗𓏏𓁷𓂋𓏏𓆇𓅆𓎟𓏏𓀫𓊖 𓍘𓎛𓈖𓈒𓏥𓏏𓆇𓀗𓁗 𓏏𓈖 𓆄𓊤𓀗 𓇋𓅱 𓐍𓆑𓏏𓀏𓏥 𓆑 𓊗 𓏤𓏤𓏤𓏤
𓎔𓏥𓏏 𓇋𓀁 𓃀𓏤𓀏 𓊗 𓏤𓏤 𓇋𓀁 𓉔𓄿𓃭𓏤𓀏 𓊗 𓏤𓏤 𓇋𓀁 𓋴𓏏𓈙𓀏 𓇋𓅱 𓎡 𓂋𓏏𓈖𓏌𓅱𓌙𓅭𓏛 𓇋𓅱 𓊨𓇳𓅆
𓇋𓆛𓈖𓏏𓏭𓂽 𓏏𓅱𓎡 𓈖𓄿𓋁𓃀𓀁 𓀀 𓆓𓂧 𓂋𓈖𓅆 𓈖 𓏏𓄿 𓏤𓏤𓏤𓏤𓏏 𓏏𓇋𓄿𓂇𓏥 𓈖𓏏𓏭 𓅓 𓉗𓏏𓉐𓃀𓈖𓃀𓈖𓏏𓉐𓅆 𓅓 𓉺𓏌𓊖𓅆 𓈙𓂋𓇋𓅱𓅪 𓃀𓋴𓅆 𓎛𓅱𓂝𓏭 𓈖𓌰𓅓𓇋�𓅆 𓈗 𓍑𓄿𓏴𓏭 𓊗 𓏤𓏤 𓃀𓇋𓈖𓅪 𓍑𓄿𓅪 𓊔 𓏤𓏤 𓎼𓄿𓈘𓈇𓏤𓅪𓈖𓏏𓏭𓅓𓉺𓏌𓊖𓅆 𓈖𓌰𓅓𓂝𓁀𓂡
𓊨𓇳𓅆𓂉𓋀𓏏𓏏𓏤𓅆 𓉐𓂋𓂻 𓅓 𓆄𓊤𓅱𓀁 𓇋𓂋 𓎡 𓋴𓏏𓈙𓀏 𓊨𓇳𓅆 𓂻𓅓𓊵𓏏𓊪𓀀 𓊪𓈖 𓆄𓊤𓀗 𓄟𓋴𓀗 𓈖 𓍘𓎛𓈖𓈒𓏥𓏏𓆇𓀀 𓆄𓊤 𓉐𓂋𓂻 𓅓 𓆄𓊤𓅱𓀁
𓋴𓏏𓈙𓀏 𓎛𓂡𓂡𓏛𓂡 𓁶𓏤 𓎡 𓎛𓍞𓅓𓏏𓅭𓅪 𓅡𓏤𓀏 𓎡
𓂜𓈖 𓄚𓈖𓏌𓅱𓂻 𓎡 𓇋𓅱 𓌳𓂂𓂂 𓏤𓊹𓅆𓉻𓂝𓏛
𓅓𓂝𓇋𓂻 𓍿𓊃𓍞𓂻 𓏏𓅱 𓊨𓇳𓅆𓂉𓋀𓏏𓏏𓏤𓅆 𓊨𓇳𓅆 𓂻𓅓𓊵𓏏𓊪𓀀 𓊪𓈖 𓆄𓊤 𓅓𓂝𓎡 𓋴𓐍𓂋𓀒 𓋴𓃀𓇋𓅱𓌙𓀏𓏥 𓎡 𓆄𓊤𓅱𓀁 𓎡 𓂋 𓐍𓆑𓏏𓀏𓏥 𓎡 𓊗 𓏤𓏤𓏤𓏤
𓎔𓏤𓏤𓏤𓏤𓏏 𓇋𓀁 𓋴𓏏𓈙𓀏 𓇋𓅱 𓎡 𓂋𓏏𓈖𓏌𓅱𓌙𓅭𓏛 𓇋𓅱 𓊨𓇳𓅆 𓅯𓄿 𓊃𓂝𓎛𓅱𓋨𓀻𓅆𓀻𓋴𓅆𓈖𓏏𓏭𓅓𓐪𓂧𓏌𓏛𓁺
𓅓𓁹𓂋𓏭 𓏎𓈖 𓈖 𓎡 𓂻𓏏𓏤 𓈖𓇉𓄿𓅱𓏛𓏥𓇋𓅱 𓏏𓄿 𓇋𓀁𓁹 𓎡 𓏏𓄿𓄂𓏏𓏤 𓇋𓅱
𓇋𓅓𓅓𓂝 𓁷𓏤𓄹 𓎡 𓈖𓇉𓄿𓁶 𓎡 𓈖𓍇𓏌𓅱𓁺 𓎡 𓇋𓅱 𓋁𓃀𓏏𓈇𓏤𓏥 𓈖𓏏 𓏏𓇯𓅆 𓌳𓂂𓂂 𓎡 𓇋𓏏𓆑𓅆 𓎡 𓇳𓅆𓅃𓅆𓈀𓈀𓅆 𓈖𓌰𓅓𓂝𓁀𓂡 𓅓𓏌𓉐𓈖 𓂝𓐍𓊮 𓈖 𓐍𓏏𓊮
𓇋𓂋 𓏏𓎡𓈖𓂻 𓎡 𓇋𓅱 𓌂𓅓𓏛𓂡 𓅓 𓏤𓊹𓎛𓂝𓏤𓄹𓏥 𓇋𓅱 𓆑 𓂋 𓍑𓄿𓆑𓏭𓊮
𓇋𓂋 𓏏𓍃𓅓𓏛 𓎡 𓏏𓎡𓈖𓂻 𓂋 𓏤𓊹𓎛𓂝𓏤𓄹𓏥 𓇋𓅱 𓆑 𓂋 𓍑𓄿𓏭𓏛
𓎛𓂡𓂡𓏛𓂡 𓇳𓅆 𓁶𓏤𓀗 𓎡 𓏴𓂡 𓆑 𓋭𓏏𓄹𓏥 𓎡 𓎛𓍞𓅓𓏏𓅭𓅪 𓆑 𓅡𓏤𓀏 𓎡
𓂜𓈖 𓄚𓈖𓏌𓅱𓂻 𓎡 𓇋𓅱 𓌳𓂂𓂂 𓏤𓊹𓅆𓉻𓂝𓏛
𓅓𓂝𓇋𓂻 𓍿𓊃𓍞𓂻 𓏏𓅱 𓊨𓇳𓅆𓂉𓋀𓏏𓏏𓏤𓅆 𓊨𓇳𓅆 𓅃𓅆𓂦𓄹𓄹𓄹 𓂻𓅓𓊵𓏏𓊪𓏭𓏛𓀀 𓊪𓈖 𓆄𓊤 𓄟𓋴𓀗 𓈖 𓎛𓇋𓇋�𓏏𓆇𓅆𓈖𓉗𓏏𓁷𓂋𓏏𓆇𓅆𓎟𓏏𓀫𓊖 𓍘𓎛𓈖𓈒𓏥𓏏𓆇𓁗𓀀 𓏏𓈖 𓆄𓊤𓀗 𓅓𓂝𓎡 𓋴𓐍𓂋𓀒 𓋴𓃀𓇋𓅱𓌙𓀏𓏥 𓎡 𓆄𓊤𓅱𓀁 𓎡 𓂋 𓐍𓆑𓏏𓀏𓏥 𓎡 𓊗 𓏤𓏤𓏤𓏤
𓆓𓂧𓌃𓏤𓏥 𓁷𓏤 𓃀𓈖𓈖𓈒𓏥 𓏤𓏤𓏤𓏤𓏏 𓈖𓏏 𓋴𓐎𓈖𓏏𓈇𓏤𓏥 𓆼𓄿𓂝𓂻 𓇋𓅱 𓇓𓏏𓈇𓏤𓏥 𓎔𓏏𓏏𓏤𓏥 𓋀𓏏𓏏𓏤𓏥 𓋁𓃀𓏏𓈇𓏤𓏥 𓈖 𓎃𓏤𓏛𓏥 𓅨𓂋 𓈖 𓏤𓊹𓅆 𓊪𓈖
𓆓𓂧𓐍𓂋 𓎡 𓁹𓂋𓏭 𓏏𓈖𓏥 𓎃𓏤𓏛𓏥 𓈖 𓏤𓊹𓅆 𓊪𓈖 𓀻𓋴𓅆 𓁹𓂋𓏭 𓏏𓈖𓏥 𓎃𓏤𓏛𓏥 𓈖 𓊨𓇳𓅆 𓅃𓅆𓂦𓄹𓄹𓄹 𓂻𓅓𓊵𓏏𓊪𓀀 𓊪𓈖 𓆄𓊤𓀗 𓄟𓋴𓀗 𓈖 𓍘𓎛𓈖𓈒𓏥𓏏𓆇𓁗 𓏏𓈖 𓆄𓊤𓀗 𓏇𓏏𓏏𓏭𓏛 𓇋𓀁 𓏏𓇯𓅆 𓇓𓏏𓈇𓏤𓏥 𓎔𓏏𓏏𓏤𓏥 𓋀𓏏𓏏𓏤𓏥 𓋁𓃀𓏏𓈇𓏤𓏥 𓋴𓐪𓂧𓂻 𓅓𓊃𓊪𓊗𓌡𓂝𓏤𓀗
𓇋𓀁 𓂋𓏤𓎡𓄿𓅆 𓊗 𓏤𓏤 𓇋𓀁 𓎛𓏭𓇋𓇋𓂋𓏤𓎡𓄿𓅆 𓊗 𓏤𓏤 𓇋𓀁 𓎛𓃀𓈖𓈖𓏏𓅆 𓇋𓀁 𓈖𓏏𓏭𓅓𓉗𓏏𓉐𓃀𓈖𓃀𓈖𓏏𓉐𓅆 𓇋𓀁 𓊹𓊹𓊹𓅆𓏥𓏏𓇯𓅆 𓇋𓀁 𓊹𓊹𓊹𓅆𓏥𓇾𓏤𓈇 𓇋𓀁 𓊹𓊹𓊹𓅆𓏥𓇓𓏏𓏏𓏤𓏥 𓇋𓀁 𓊹𓊹𓊹𓅆𓏥𓎔𓏏𓏏𓏤𓏥 𓇋𓀁 𓊹𓊹𓊹𓅆𓏥𓋀𓏏𓈇𓏤𓏥 𓇋𓀁 𓊹𓊹𓊹𓅆𓏥𓋁𓃀𓏏𓈇𓏤𓏥 𓇋𓂋 𓐩𓏌𓏏𓀁 𓅱𓏏 𓊨𓇳𓅆𓂉𓋀𓏏𓏏𓏤𓅆 𓊨𓇳𓅆 𓅃𓅆𓂦𓄹𓄹𓄹 𓇍𓇋𓂻𓅓𓊵𓏏𓊪𓀀 𓊪𓈖 𓆄𓊤𓀗 𓄟𓋴𓀗 𓈖 𓍘𓎛𓈖𓈒𓏥𓏏𓆇𓀀 𓆄𓊤𓀗 𓅓𓂝 𓏏𓈖𓏥 𓃀𓈖𓏌𓅱𓅭𓅆 𓎡𓄿𓀁 𓏏𓈖𓏥 𓂋 𓆑
𓇋𓂋 𓐩𓏌𓏏𓀁 𓅱𓏏 𓊨𓇳𓅆 𓇍𓇋𓂻𓅓𓊵𓏏𓊪𓏭𓏛𓀀 𓊪𓈖 𓆄𓊤 𓅓𓂝 𓏏𓈖𓏥 𓃀𓈖𓏌𓅱𓅭𓅆 𓎡𓄿𓀁 𓏏𓈖𓏥 𓂋 𓆑
𓇼𓄿𓅱𓀢𓏛𓏥 𓃀𓈖𓈖𓈒𓏥 𓈖𓏏 𓋴𓇋𓐎𓈖𓏏𓈇𓏤𓏥 𓁹𓂋𓏭 𓎃𓏤𓏛𓏥 𓈖 𓊨𓇳𓅆 𓇋𓅱 𓂝𓌳𓄿𓅓𓅷𓏤𓂽 𓋴𓏏𓈙𓀏 𓎛𓈖𓂝 𓄥𓄿𓅓𓇋𓇋𓀏𓏥 𓆑 𓇋𓅱 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆𓃹𓈖𓄤𓏤𓅆𓆄𓊤𓀗 𓇋𓅓 𓅱𓏥
𓆓𓂧𓌃𓏤𓏥 𓇋𓐩𓏌𓏏 𓁷𓏤𓀗 𓏏𓈖𓏥 𓎃𓏤𓏛𓏥𓏥𓏌𓏤𓇳𓅆 𓉐𓂋𓂻 𓇋𓅓 𓆑 𓂋𓂝𓏏𓈖 𓆑 𓋴𓏏𓏥 𓈖 𓅭𓏤𓅆 𓆑 𓊨𓇳𓅆 𓁷𓏤 𓁹𓂋𓏭 𓎃𓏤𓏛𓏥 𓆑 𓂋𓎛𓎛𓇳 𓇋𓅱 𓋴𓐍𓂋𓀒 𓐍𓆑𓏏𓀏𓏥 𓆑 𓎟𓏏 𓅓 𓅓𓏏𓀏 𓅓 𓋹𓈖𓐍𓏛 𓁷𓏤 𓂋𓊃𓍞𓁺 𓂋 𓆑 𓂋𓈖𓎛𓎛𓇳 𓅓 �𓇳 𓅓 𓇳𓏤 𓅓 𓈖𓍇𓏌𓅱𓇳 𓎟 𓈖𓏏 𓇳𓎟𓏤
𓇋𓐩𓏌𓏏 𓁷𓏤𓀗 𓏏𓈖𓏥 𓃀𓈖𓈖𓈒𓏥 𓆣𓂋𓏛𓈖 𓇳𓅆 𓉐𓂋𓂻 𓅓 𓅬𓃀𓅆 𓉐𓂋𓂻 𓅓 𓊨𓇳𓅆 𓋴𓂋𓅱𓂧𓌗 𓏏𓈖𓏥 𓁷𓏤 𓇾𓏤𓈇 𓋹𓈖𓐍𓏛 𓏏𓈖𓏥 𓅓 𓏌𓏌𓏌𓇯𓈗𓈘𓏤𓈇𓅆 𓐩𓏌𓏏𓀁 𓂚𓄿𓅱𓏛𓂡 𓁷𓏤 𓐍𓏏𓏛𓏥 𓏏𓈖𓏥 𓐩𓏌𓏏𓀁 𓊹𓊹𓊹𓅆𓏥 𓅓 𓂝𓍯𓄿𓅱𓇋𓇋𓏴𓂡𓏥𓏶𓅓𓅱𓏥�𓇳𓏥 𓎟𓏏𓉔𓂋𓅱𓇳𓏤𓏥𓂋𓊃𓍞𓁺𓂜𓈖𓐪𓂧𓏌𓅱𓁺𓋴𓈖𓏥
𓄖𓏏𓏭𓄇𓄇𓏛𓂡 𓏏𓈖𓏥 𓏇𓇋 𓄖𓏏𓏭𓄇𓄇𓏛𓂡 𓏠𓈖𓍘𓇋𓅆 𓈎𓄿𓇋𓋴𓏴𓂡 𓏏𓈖𓏥 𓏇𓇋 𓈎𓄿𓇋𓋴𓏴𓂡 𓋴𓂋𓈎𓏏𓆇𓅆 𓈖𓇥𓏤𓂋𓇋𓅱𓏛𓂡 𓏏𓈖𓏥 𓋴𓏏𓈙𓀏 𓐍𓆑𓏏𓀏𓏌𓏤𓊨𓇳𓅆
𓅓𓂝𓇋𓂻𓈖𓏥 𓂋𓊃𓍞𓁺 𓂋 𓈖𓎟𓅆 𓏏𓈖𓏥 𓊨𓇳𓅆𓃹𓈖𓄤𓏤𓅆𓆄𓊤 𓇓𓏏𓈖𓅆𓊹𓊹𓊹𓅆𓏥 𓁹𓂋𓏭 𓏏𓈖𓏥 𓎃𓏤𓏛𓏥 𓆑 𓂋𓎛𓎛𓇳 𓏇𓇋 𓇳𓅆
𓂞𓏏 𓏏𓈖𓏥 𓉔𓉔𓊮 𓏏𓈖𓏥 𓅓 𓐍𓏏𓊮 𓇋𓅱 𓋴𓏏𓈙𓀏 𓄡𓊃𓅱𓅪 𓎛𓈖𓂝 𓄥𓄿𓅓𓇋𓇋𓀏𓏥 𓆑 𓂝𓌳𓄿𓅓𓅷𓏤𓂽 𓏏𓈖𓏥 𓇓𓅱 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆 𓇋𓅓𓏛 𓅱𓏥
𓎛𓋴𓈎𓌪𓂡 𓏏𓈖𓏥 𓁶𓏤𓀗 𓆑 𓋴𓎛𓍞𓅓𓏏𓅭𓅪 𓏏𓈖𓏥 𓅡𓏤𓀏 𓆑 𓂞𓏏 𓏏𓈖𓏥 𓇋𓅱𓆑𓄹𓏥 𓆑 𓌟𓏤𓄹𓏥 𓆑 𓅡𓏤𓀏 𓆑 𓁷𓏤 𓐍𓏏𓊮
𓂜𓈖 𓂞𓏏 𓏏𓈖𓏥 𓄚𓈖𓏌𓅱𓂻 𓆑 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆 𓇋𓅓 𓅱𓏥
𓋴𓋹𓈖𓐍𓏛 𓆑 𓏏𓈖𓏥 𓋴𓂋𓅱𓂧𓌗 𓆑 𓎛𓂝𓏤𓄹𓏥 𓏏𓈖𓏥 𓂞 𓆑 𓈖 𓏏𓈖𓏥 𓊵𓏏𓊪𓏒𓏥 𓅓 𓊽𓊽𓂧𓅱𓊖𓅆 𓊸𓈒𓏥 𓏁𓈗 𓅓 𓈙𓇾𓏏𓉐 𓉐𓂋𓂻�𓅱𓏛𓏥 𓅓 �𓏏𓉐𓅆
𓈎𓌳𓄿𓅓𓌙𓅭𓏛 𓆑 𓏏𓈖𓏥 𓇋𓅱𓐛𓏤 𓈖𓌰𓅓𓇋𓏏� 𓆑 𓂞 𓆑 𓉐𓂋𓂻 𓅡𓏤𓅆𓏥 𓏏𓈖𓏥 𓂜𓈖 �𓃭𓂝𓏤𓂽𓅱𓏏 𓆑 𓂋 𓃀𓏤𓏏𓉐 𓎟𓏏 𓃹𓈖𓈖 𓆑 𓇋𓅓 𓅱𓏥
𓎃𓏤𓏛𓏥 𓏏𓈖𓏥 𓎃𓏤𓏛𓏥 𓊨𓇳𓅆𓃹𓈖𓄤𓏤𓅆𓆄𓊤 𓋭𓂋 𓋴𓂋𓅱𓂧𓌗 𓏏𓈖𓏥 𓄋𓊪𓏏𓏴𓂡 𓏏𓈖𓏥 𓈖 𓈖𓎟𓅆 𓏏𓈖𓏥 𓇋𓅱𓎛𓎛𓇳 𓎛𓎿𓋴𓀁 𓆑 𓏏𓈖𓏥
𓎡 𓂋𓏤 𓆓𓂧𓌃𓏤𓏥 𓇋𓀁 𓊹𓊹𓊹𓅆𓏥𓅓𓏏𓇯𓅆𓁷𓂋𓄣𓏤𓈌𓏏𓉐𓅆 𓇋𓀁 𓊹𓊹𓊹𓅆𓏥𓅓𓇾𓏤𓈇𓏶𓅓𓅱𓏥𓏌𓏌𓏌𓇯𓈗𓈘𓏤𓈇𓅆 𓇋𓀁 𓊹𓊹𓊹𓅆𓏥𓏶𓅓𓅱𓏥𓇼𓄿𓅱𓏏𓉐𓅆𓎟𓏏𓐖𓏏𓏤𓇋𓎼𓂋𓏏𓏏𓈉𓅆 𓇋𓀁 𓂋𓊃𓍞𓁺𓏥𓅆𓏌𓏤𓌥𓃀𓅱𓏏𓉐𓅆𓏤𓊹𓅆 𓇋𓀁 𓀹𓄿𓅱𓏏𓏭𓂡𓏥𓅆𓏌𓏤𓈖𓌰𓅓𓇋𓏏� 𓇋𓀁 𓇋𓏠𓈖𓅆 𓇋𓀁 𓏠𓈖𓍘𓇋𓅆 𓇋𓀁 𓌂𓐍𓏏𓆇𓅆 𓇋𓀁 𓎰𓏏𓆇𓅆 𓇋𓀁 𓇋𓈖𓊪𓅆 𓇋𓀁 𓎛𓆰𓈖𓃀𓅱𓆙𓅆 𓇋𓀁 𓂋𓈙𓊪𓅆 𓏤𓊹𓅆𓉻𓂝𓏛 𓇋𓀁 𓏤𓊹𓅆𓎆𓎆𓎆𓎆𓎆𓎆𓎆𓏤𓏤𓏤𓏤𓏤𓏤𓏤𓉐𓂋𓂻𓅓𓎔𓂧𓈖𓏌𓅱𓊖 𓇋𓀁 𓊹𓊹𓊹𓅆𓏥𓇓𓏏𓏏𓏤𓏥𓎔𓏏𓏏𓏤𓏥𓋀𓏏𓏏𓏤𓏥𓋁𓃀𓏏𓏏𓏤𓏥 𓅓𓂝𓇋𓂻𓈖𓏥 𓄔𓅓𓏛 𓏏𓈖𓏥 𓌃𓏤𓏥 𓅆
𓏌𓀀𓎡 𓏏𓅝𓏭𓅆 𓆓𓂧 𓀀 𓈖 𓏏𓈖𓏥 𓅓 𓆓𓂧 𓈖 𓇳𓅆 𓅓𓏴𓄙𓅓𓏛 𓇋𓅱 𓆓𓂧 𓋴𓈖𓏥 𓈖 𓏏𓈖𓏥 𓅓𓏃𓈖𓏏𓏭𓂉 𓄔𓅓𓏛 𓆓𓂧𓏏𓏥 𓅆
𓏌𓀀𓎡 𓏏𓅝𓏭𓅆 𓎟𓏏𓏤𓊹𓌃𓏤𓏥 𓂞𓏏𓐍𓏏𓏛𓏥𓇋𓅱𓊨𓏏𓉐𓇋𓏒𓏥 𓂞𓏏 𓅆 𓏤𓊹𓊵𓏏𓊪𓏒𓏥 𓈖 𓈖𓄿 𓊹𓊹𓊹𓅆𓏥 𓉐𓂋𓂻�𓅱𓏛𓏥 𓈖 𓈖𓄿 𓅜𓐍𓅱𓀻𓏥
𓏌𓀀𓎡 𓏏𓅝𓏭𓅆 𓏞𓅱𓅱𓏛𓆄𓏏𓏛𓅆𓈖𓇷𓏛𓊹𓊹𓊹𓅆𓏥 𓆣𓂋𓏛 𓉐𓂋𓂻 𓎟𓏏 𓅓 𓂋𓏤 𓀀 𓏇𓇋 𓇳𓅆
𓏌𓀀𓎡 𓂜𓏏𓏏𓅪𓍙𓆑𓏛𓂡𓆑𓅓𓏏𓇯𓅆𓅓𓇾𓏤𓈇 𓇋𓅱 𓀀 𓂋𓐍𓏛𓎡𓅱𓀀 𓇋𓏠𓈖𓀄 𓈖 𓇯𓅆 𓂦𓂋𓏛 𓅓 𓇾𓏤𓈇 𓌅𓊪𓅱𓂻𓏥 𓅓 𓏌𓏌𓏌𓇯𓈗𓈘𓏤𓈇𓅆
𓏌𓀀𓎡 𓈎𓌳𓄿𓅓𓌙𓅭𓏛𓏏𓇯𓅆 𓏌𓀀𓎡 𓆷𓄿𓂝𓏛𓈋𓈋𓅱𓅱𓊌𓏥
𓏌𓀀𓎡 𓍯𓄿𓅱𓅱𓀁𓇋𓏏𓅱𓂋𓈗𓈘𓏤𓈇 𓁹𓂋𓏭𓎛𓆰𓈖𓏌𓅱𓈗𓈘𓈇
𓏎𓈖𓈖 𓀀 𓄹𓂐𓈗𓈘𓏤𓈇𓅆 𓋴𓂋𓂧𓌗𓈖 𓀀 𓇏𓏏𓈇𓏤𓏥 𓋴𓋹𓈖𓐍𓏛𓈖 𓀀 𓊹𓊹𓊹𓅆𓏥 𓂋𓏏𓀀𓏥
𓅓𓂝𓇋𓂻𓈖𓏥 𓊹𓊹𓊹𓅆𓏥 𓄔𓅓𓏛 𓆓𓂧𓏛𓏥 𓅆 𓅓 𓆓𓂧𓏛𓏥 𓈖 𓇳𓅆 𓆓𓊃 𓆑
𓃹𓈖𓈖 𓏏𓈖𓏥 𓁷𓏤 𓂋𓊃𓍞𓁺 𓂋 𓈖𓎟𓅆 𓏏𓈖𓏥 𓇓𓏏𓈖𓅆𓊹𓊹𓊹𓅆𓏥 𓊨𓇳𓅆𓂉𓋀𓏏𓏏𓏤𓅆 𓃹𓈖𓄤𓏤𓅆𓆄𓊤𓀗 𓊨𓇳𓅆 𓇍𓇋𓂻𓅓𓊵𓏏𓊪𓀀 𓊪𓈖 𓆄𓊤𓀗 𓅓 � 𓅓 𓇳𓏤 𓅓 𓈖𓍇𓏌𓅱𓇳 𓎟 𓈖𓏏 𓇳𓎟𓏤 𓁷𓏤 𓁹𓂋𓏭 𓎃𓏤𓏛𓏥 𓆑 𓂋𓎛𓎛𓇳
𓏇𓇋 𓁹𓂋𓏭 𓏏𓈖𓏥 𓎃𓏤𓏛𓏥 𓈖 𓇳𓅆 𓋴𓅱𓍑𓄿𓏛 𓏏𓈖𓏥 𓂋𓊃𓍞𓁺𓉐 𓂞𓏏 𓈖 𓏏𓈖𓏥 𓇳𓅆 𓇋𓐍𓏛 𓁹𓂋𓏭 𓏏𓈖𓏥 𓂋𓊃𓍞𓁺 𓂋𓇋𓅱 𓊨𓇳𓅆𓂉𓋀𓏏𓏏𓈉𓅆 𓃹𓈖𓄤𓏤𓅆𓆄𓊤 𓊨𓇳𓅆 𓂻𓅓𓊵𓏏𓊪𓅆 𓊪𓈖 𓆄𓊤𓀗 𓈖𓎟𓅆 𓏏𓈖𓏥 𓇓𓏏𓈖𓅆𓊹𓊹𓊹𓅆𓏥 𓋾𓈎𓅆𓋾𓈎𓅆𓏥
𓅓𓂝𓇋𓂻𓈖𓏥 𓂝𓌳𓄿𓅓𓅷𓏤𓂽 𓏏𓈖𓏥 𓋴𓏏𓈙𓀏 𓎛𓈖𓂝 𓋴𓅓𓇋𓇋𓀏𓏥 𓆑 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆𓂉𓋀𓏏𓏏𓈉𓅆 𓃹𓈖𓄤𓏤𓅆𓆄𓊤 𓇋𓅓𓏛 𓅱𓏥 𓇋𓅱 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆 𓂻𓅓𓊵𓏏𓊪𓀀 𓊪𓈖 𓆄𓊤 𓇋𓅓 𓅱𓏥
𓇋𓅓𓅓𓂝 𓈖𓂋𓇋𓅱𓏛𓂡 𓆑 𓅓 𓄣𓏤 𓏏𓈖𓏥 𓅓𓂝𓎡𓇋𓅱𓈖 𓆑 𓏏𓇯𓅆 𓎸𓅓𓏛𓈖 𓆑 𓃀𓄑𓂧𓏏𓏭𓊖𓏌𓏤𓈌𓏏𓉐𓅆 𓎛𓈖𓂝 𓇋𓏏𓆑𓅆 𓆑 𓇳𓅆 𓅭𓏤𓅆 𓆑 𓄑𓂋𓅆 𓁷𓏤 𓎼𓏏𓉐 𓆑 𓅐𓏏𓆇 𓆑 𓊨𓏏𓆇𓁗 𓁷𓏤 𓂧𓌳𓄿𓅓𓎅 𓋾𓈎𓅆𓈖 𓆑 𓎼𓏏𓉐 𓈖 𓇋𓏏𓆑𓅆 𓆑 𓇋𓏏𓅓𓏛𓅆
𓅓𓂝𓇋𓂻𓈖𓏥 𓂝𓌳𓄿𓅓𓅷𓏤𓂽 𓏏𓈖𓏥 𓋴𓏏𓈙𓀏 𓎛𓈖𓂝 𓋴𓅓𓇋𓇋𓀏𓏥 𓆑 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆𓂉𓋀𓏏𓏏�𓅆 𓃹𓈖𓄤𓏤𓅆𓆄𓊤 𓇋𓅓 𓅱𓏥 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆 𓂻𓅓𓊵𓏏𓊪𓀀 𓊪𓈖 𓆄𓊤𓀗 𓇋𓅓 𓅱𓏥
𓇉𓄿𓁶 𓎡 𓋴𓏏𓈙𓀏 𓅱𓂧𓏴𓏛𓂡𓈖𓈙𓈖𓏭𓀗𓂡𓏏𓏥 𓅱𓂧𓏴𓏛𓂡𓊤𓅱𓇋𓇋𓀏𓏥 𓋴𓏏𓍔𓄿𓅱� 𓅱𓏏𓎡 𓇋𓆛𓈖𓏏𓏭𓂽 𓅱𓏏𓎡 𓇋𓅓𓅓𓂝 𓁷𓏤𓀗 𓎡 𓈖𓇉𓄿𓁶 𓎡 𓊹𓊹𓊹𓅆𓏥𓉻𓂝𓏛𓄿𓅱𓏛𓏥 𓂋𓊃𓍞𓁺 𓂋 𓊨𓇳𓅆
𓇉𓄿𓁶 𓎡 𓋴𓏏𓈙𓀏 𓁹𓁹 𓎡 𓈙𓊪𓁺 𓂜𓈖 𓌳𓂂𓂂 𓎡 𓋹𓋹𓅱𓏭𓄔𓄔𓄹𓏥 𓎡 𓇋𓄿𓂧𓄔 𓂜𓈖 𓄔𓅓𓏛 𓎡 𓂾𓂾𓄹 𓎡 𓂝𓈖𓂽 𓂜𓈖 𓈝𓅓𓂻 𓎡 𓂝𓂝𓅱𓏭𓏥 𓎡 𓈎𓈖𓃀𓅱𓏴𓂡 𓂜𓈖 𓐍𓆑𓂝𓂬𓄹 𓎡 𓇋𓂋 𓉐𓂋𓂻 𓎡 𓅓 𓏏𓇯𓅆
𓇉𓄿𓁶 𓎡 𓋴𓏏𓈙𓀏 𓋴𓐍𓂋𓀒 𓏏𓅱𓎡 𓈖𓄿 𓁷𓂋𓇯𓅱𓏥𓏏𓇯𓅆 𓊹𓊹𓊹𓅆𓏥𓅓𓏏𓇯𓅆 𓁹𓂋𓏭 𓋴𓈖𓏥 𓈖𓏏𓂝𓏤𓏛𓏥 𓋴𓈖𓏥 𓇋𓅓 𓎡 𓂞 𓅱𓏥 𓇋𓅱𓆑𓄹𓏥 𓎡 𓌟𓏤𓄹𓏥 𓎡 𓅡𓏤𓀏 𓎡 𓁷𓏤 𓐍𓏏𓊮 𓉐𓂋𓂻 𓅓 𓄋𓊪𓊨𓊮𓅆
𓏶𓅓𓇋𓇋𓏏𓊮𓅆 𓏶𓅓𓀁 𓋴 𓎛𓂝𓏤𓄹𓏥 𓎡 𓇋𓅱𓆑𓄹𓏥 𓎡 𓂋𓎡𓎛𓅱𓊮 𓋴 𓌟𓏤𓄹𓏥 𓎡 𓅓 𓋴𓋴𓆑𓊮
𓇉𓄿𓁶 𓎡 𓋴𓏏𓈙𓀏 𓂜𓈖 𓂞 𓅱𓏥 𓄚𓈖𓏌𓅱𓂻 𓎡 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆𓂉𓋀𓏏𓏏�𓅆 𓃹𓈖𓄤𓏤𓅆𓆄𓊤𓀗 𓇋𓅓 𓅱𓏥 𓂜𓈖 𓂞 𓅱𓏥 𓄚𓈖𓏌𓅱𓂻 𓎡 𓇋𓅱 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆 𓂻𓅓𓊵𓏏𓊪𓀀 𓊪𓈖 𓆄𓊤 𓇋𓅓𓏛 𓅱𓏥
𓇋𓅱 𓎡 �𓃭𓂝𓏤𓂽𓅱𓏏 𓅓 𓅱𓇋𓄿𓊛𓅆 𓈖 𓇳𓅆 𓐍𓋴𓍙𓆑𓏛𓂡 𓅱𓏏 𓇷𓏛𓊹𓊹𓊹𓅆𓏥𓉻𓏏𓏛 𓁷𓏤 𓁹𓈖 𓎡
𓇉𓄿𓁶 𓎡 𓋴𓏏𓈙𓀏 𓈎𓄿𓀠𓏛𓁷𓏤𓄹 𓂧𓈙𓂋𓏏𓀗𓆑𓂝𓇋𓇋𓁸𓏥 𓌸𓂋𓈙𓁸𓇋𓆛𓈖𓅓𓅓𓁸𓏥 𓂜𓈖 𓉐𓂋𓂻 𓅡𓏤𓀏 𓎡 𓂜𓈖 𓏠𓈖𓏠𓈖𓂢𓂻 𓆞𓏏𓐎𓀏 𓎡
𓈙𓊪𓁺 𓁷𓏤𓀗 𓎡 𓋴𓏏𓈙𓀏 𓂜𓈖 𓄚𓈖𓏌𓅱𓂻 𓎡 𓇋𓅱 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆𓂉𓋀𓏏𓏏𓏤𓅆 𓃹𓈖𓄤𓏤𓅆𓆄𓊤 𓇋𓅓 𓅱𓏥 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆 𓂻𓅓𓊵𓏏𓊪𓀀 𓊪𓈖 𓆄𓊤 𓄟𓋴𓀗 𓈖 𓍘𓎛𓈖𓈒𓏥𓏏𓆇𓁗𓀀 𓆄𓊤
𓅓𓂝𓇋𓂻 𓇋𓂋 𓎡 𓍿𓊃𓍞𓂻 𓏏𓅱 𓊨𓇳𓅆𓂉𓋀𓏏𓏏�𓅆 𓆄𓊤𓅱𓀁 𓎡 𓂋 𓐍𓆑𓏏𓀏𓏥 𓎡 𓆄𓊤𓅱𓀁 𓊨𓇳𓅆 𓇍𓇋𓂻𓅓𓊵𓏏𓊪𓀀 𓊪𓈖 𓆄𓊤𓀗 𓇋𓅱 𓐍𓆑𓏏𓀏𓏥 𓆑
𓇉𓄿𓁶 𓎡 𓋴𓏏𓈙𓀏 𓇋𓆛𓈖𓏏𓏭𓂽 𓎡 𓇋𓅱 𓎡 𓂋𓏏𓈖𓏌𓅱𓌙𓅭𓏛 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆𓂉𓋀𓏏𓏏�𓅆 𓃹𓈖𓄤𓏤𓅆𓆄𓊤 𓇋𓅓 𓅱𓏥 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆 𓂻𓅓𓊵𓏏𓊪𓀀 𓊪𓈖 𓆄𓊤
𓇋𓅓𓅱𓏥 𓆓𓂧 𓅱𓏏 𓈖 𓅯𓄿 𓁷𓏤𓀗𓈖𓊃𓂋𓇋𓅱𓄜𓅆 𓇋𓅱𓆓𓂧 𓋴𓏏𓈙𓀏 𓊪 𓈖𓏏𓏭 𓈖 𓂻𓅱 𓇋𓅱 𓃀𓏤𓏏𓉐 𓈖𓏏𓏭𓇋𓅱 𓅨𓂋𓂧𓅱𓀉𓄣𓏤 𓇋𓅓𓏛 𓆑 𓅯𓄿 𓊃𓂝𓎛𓅱𓋨𓀻𓅆𓀻𓋴𓅆𓈖𓏏𓏭𓅓𓐪𓂧𓏌𓏛𓁺 𓅓𓂺 𓌢𓇋𓏏𓆇𓁗 𓆑
𓊨𓏏𓆇𓅆 𓇋𓀁 𓇋𓏏𓆑𓅆 𓅆 𓇳𓅆 𓋴𓏏𓈙𓀏 𓅯𓄿 𓈖𓏏𓏭 𓈖𓂝𓏞𓂻 𓂋 𓃀𓏤𓏏𓉐 𓈖𓏏𓏭𓇋𓅱 𓅭𓏤𓅆 𓎡 𓇋𓅓 𓆑 𓅓𓂺 𓌢𓇋𓏏𓁗 𓆑 𓊨𓏏𓆇𓅆 𓅓𓂺 𓇷𓏏𓊹𓊹𓊹𓅆𓏥𓉻𓏏𓏛
𓇋𓀁 𓌢𓇋𓀀 𓆑 𓋴𓏏𓈙𓀏 𓈞𓅓𓂽 𓇋𓂋 𓎡 𓁷𓏤 𓎡 𓈖𓇉𓄿𓁶 𓎡 𓂜𓈖 𓄚𓈖𓏌𓅱𓂻 𓎡 𓇋𓅱 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆𓂉𓋀𓏏𓏏�𓅆 𓃹𓈖𓄤𓏤𓅆𓆄𓊤𓀗 𓇋𓅓 𓅱𓏥 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆 𓅃𓅆𓂦𓂋𓏛𓎛𓂝𓏤𓄹𓏥 𓇍𓇋𓏭𓂻𓅓𓊵𓏏𓊪𓀀 𓊪𓈖 𓆄𓊤 𓇋𓅓 𓅱𓏥
𓇋𓀁 𓋴𓏏𓈙𓀏 𓈖𓏏𓎡 𓇋𓀁𓁹𓂋𓏭 𓆓𓂧 𓇋𓅱 𓅯𓄿 𓁷𓏤𓀗𓈖𓊃𓂋𓇋𓅱𓄜𓅆 𓐍𓃀𓏏𓏭𓐎 𓂋𓈖𓅆 𓆑
𓃹𓈖𓉿𓂡 𓎡 𓏏𓄿 𓂝𓆑𓂧𓆱𓏏𓏤𓈙𓇾𓏴𓏏𓈖𓏏𓏭𓅓𓉺𓏌𓊖𓅆 𓇋𓅱 𓈖𓍇𓏌𓅱𓁺 𓂋 𓅯𓄿 𓈖𓏏𓏭 𓇋𓅓 𓋴 𓐍𓏏𓅓𓋨𓂡𓅱𓏏 𓁷𓏤 𓐍𓏏𓅓𓋨 𓈖 𓏤𓊹𓅆𓎆𓎆𓎆𓎆𓎆𓎆𓎆𓏤𓏤𓏤𓏤𓏤𓏤𓏤
𓋴𓂧𓄑𓏛𓂡 𓎡 𓅯𓄿 𓎡𓂋𓇋𓅱𓏏𓉐𓅆 𓅓 𓎔𓂝 𓏤 𓇋𓅱 𓅯𓄿 𓆣𓂋𓂋𓅭𓅆𓉻𓂝𓏛𓈙𓇾𓏴𓏛𓅆 𓇋𓅓 𓆑
𓎛𓂡𓂡𓏛𓂡 𓇳𓅆 𓁶𓏤 𓎡 𓎛𓍞𓅓𓏏𓅭𓅪 𓆑 𓅡𓏤𓀏 𓎡
𓈙𓂝𓂧𓄦𓌪𓂡 𓆑 𓆣𓂋𓄹𓀾𓀏 𓎡 𓎟𓏏 𓅓 𓈋𓅱𓅱𓊌𓏥 𓈙𓂝𓂧�𓌪𓂡 𓆑 𓅡𓏤𓀏 𓎡 𓅓 𓆷𓈇𓏤 𓅓 𓃀𓏤𓏏𓉐 𓎟𓏏
𓇋𓅱 𓐪𓂧𓏌𓏛𓏥 𓎡 𓎟𓏏 𓂋𓈖𓀏 𓎡 𓎟𓏏 𓁹𓂋𓏭𓅱𓏏 𓆑 𓅓 𓍞𓏏𓏤𓀏𓏥 𓅓𓌨𓂋𓏏𓏛𓏤𓏥𓇳 𓈖𓏏 𓇳𓎟𓏤 𓅓𓂺 𓇳𓅆 𓅓𓂺 𓇷𓏛𓊹𓊹𓊹𓅆𓏥
𓋴𓏏𓈙𓀏 𓄿𓈎𓅪 𓎛𓈖𓂝 𓋴𓅓𓇋𓇋𓀏𓏥 𓆑 𓎛𓈖𓂝 𓂋𓈖𓀏 𓆑 𓐪𓂧𓏌𓏛𓀏 𓆑 𓇋𓅱 𓋴𓏏𓈙𓀏 𓅓𓁷𓂋𓄣𓏤 𓐍𓏏𓊮 𓇋𓅱 𓊨𓇳𓅆 𓉐𓂋𓂻 𓅓 𓆄𓊤𓅱𓀁 𓏇𓇋 𓇳𓅆
𓅓𓂝𓇋𓂻 𓇋𓂋 𓎡 𓍿𓊃𓍞𓂻 𓅱𓏏 𓊨𓇳𓅆𓂉𓋀𓏏𓏏�𓅆 𓃹𓈖𓄤𓏤𓅆𓆄𓊤𓀗 𓆄𓊤𓅱𓀁 𓎡 𓂋 𓐍𓆑𓏏𓀏𓏥 𓎡 𓊨𓇳𓅆 𓂻𓅓𓊵𓏏𓊪𓏭𓏛𓀀 𓊪𓈖 𓆄𓊤𓀗 𓆄𓊤𓅱𓀁 𓎡 𓂋 𓐍𓆑𓏏𓀏𓏥 𓎡
𓇋𓂋 𓂻𓅱 𓎡 𓅓 𓇓𓏏𓈇𓏤𓏥 𓋴𓐍𓂋𓀒 𓅱𓏏𓎡 𓈖𓄿 𓊹𓊹𓊹𓅆𓏥𓇓𓏏𓏏𓏤𓏥 𓇋𓏠𓈖𓅆 𓏠𓈖𓍘𓇋𓅆 𓇑𓃀𓏌𓏏𓅆𓁗 𓎛𓆰𓈖𓃀𓅱𓆙𓅆 𓌂𓐍𓏏𓆇𓅆 𓎰𓏏𓆇𓁗 𓁹𓂋𓏭 𓋴𓈖𓏥 𓈖𓏏𓂝𓏤𓏛𓏥 𓋴𓈖𓏥 𓇋𓅓 𓎡
𓇉𓄿𓁶 𓎡 𓋴𓏏𓈙𓀏 𓇋𓅱 𓎡 𓇋𓅱𓏏𓈖𓏌𓅱𓌙𓅭𓏛 𓂋 𓃀𓏤𓏏𓉐 𓎟𓏏 𓇋𓆛𓈖𓏏𓏭𓂽 𓅱𓏏𓎡 𓈞𓅓𓂽 𓅱𓏏𓎡 𓇋𓅓𓂜 𓎡 𓄚𓈖𓏌𓅱𓂻 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆𓂉𓋀𓏏𓏏�𓅆 𓃹𓈖𓄤𓏤𓅆𓆄𓊤 𓇋𓅓 𓅱𓏥 𓈖𓏏𓏭𓇋𓅱 𓊨𓇳𓅆 𓂻𓅓𓊵𓏏𓊪𓀀 𓊪𓈖 𓆄𓊤𓀗 𓇋𓅓 𓅱𓏥
𓇷𓏛𓊹𓊹𓊹𓅆𓏥 𓆑 𓁷𓏤 𓁹𓂋𓏭 𓎃𓏤𓏛𓏥 𓆑 𓇋𓅱 𓎡 𓐍𓂋𓀒𓅱𓏏 𓌨𓂋𓏭𓏛 𓂧𓅓𓏏𓌪𓂡 𓋴𓈖𓏥
𓉔𓉔𓊮 𓅱𓏥 𓂋 𓎡 𓅓 𓐍𓏏𓊮 𓎛𓋴𓈎𓌪𓂡 𓅱𓏥 𓁶𓏤 𓎡
𓎛𓍞𓅓𓏏𓅭𓅪 𓅱𓏥 𓅡𓏤𓀏 𓎡 𓂞 𓅱𓏥 𓇋𓅱𓆑𓄹𓏥 𓎡 𓌟𓏤𓄹𓏥 𓎡 𓅡𓏤𓀏 𓎡 𓁷𓏤 𓐍𓏏𓊮
𓅓𓂝𓇋𓂻 𓇋𓂋 𓎡 𓍿𓊃𓍞𓂻 𓅱𓏏 𓊨𓇳𓅆𓂉𓋀𓏏𓏏�𓅆 𓃹𓈖𓄤𓏤𓅆𓆄𓊤𓀗 𓊨𓇳𓅆 𓂻𓅓𓊵𓏏𓊪𓀀 𓊪𓈖 𓆄𓊤𓀗 𓄿𓏏𓆑𓋚𓅆𓅨𓂋𓈖𓇳𓅆 𓁷𓏤 𓁶𓏤 𓎡 𓅘𓎛𓃀𓂓𓏤𓆙𓅆 𓅓 𓎃𓏤𓏛𓏥 𓎡 𓆄𓊤𓅱𓀁 𓎡 𓂋 𓐍𓆑𓏏𓀏𓏥 𓎡
𓇋𓂋 𓂻𓅱 𓎡 𓅓 𓎔𓏏𓏏𓏤𓏥 𓋴𓐍𓂋𓀒 𓅱𓏏𓎡 𓈖𓄿 𓊹𓊹𓊹𓅆𓏥𓎔𓏏𓏏𓏤𓏥 𓏎𓈖𓈐𓇯𓅆 𓎔𓏛𓎛𓇋𓇋𓏏𓆇𓆇 𓊹𓊹𓊹𓅆𓏥𓉻𓂝𓏛𓄿𓅱𓏛𓏥𓏌𓏤𓃀𓄑𓂧𓏏𓏭𓊖 𓏶𓅓𓅱𓏥𓇉𓄿𓎟𓎟𓎟𓌙𓈉𓀀𓏥 𓁹𓂋𓏭 𓋴𓈖𓏥 𓈖𓏏𓂝𓏤𓏛𓏥 𓋴𓈖𓏥 𓇋𓅓 𓎡
𓇉𓄿𓁶 𓎡 𓅯𓄿 𓈖𓈙𓈖𓏭𓀗𓂡𓏥 𓇋𓅱 𓎡 𓇋𓅱𓏏𓈖𓏌𓅱𓌙𓅭𓏛 𓇋𓅱 𓁷𓏤𓀗 𓎡 𓎛𓎿𓋴𓁺 𓇋𓅱 𓁹𓁹 𓎡 𓇋𓆛𓈖𓎛𓅱𓏴𓂡 𓅓 𓎼𓂋𓇯𓅪
𓂜𓈖 𓂝𓈎𓂻 𓎡 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓅨𓂋𓂧𓅱𓀉𓄣𓏤𓅆 𓇋𓅓𓏛
𓇋𓅓𓅓𓂝 𓆓𓂧 𓅱𓏏 𓈖 𓅯𓄿 𓁷𓏤𓀗𓈖𓊃𓂋𓇋𓅱𓄜𓅆 𓈖𓏏𓏭𓅓𓏏𓇯𓅆 𓂋𓆓𓂧 𓅓𓂝𓎡 𓋴𓏏𓈙𓀏 𓁷𓏤 𓈝𓅓𓂻 𓂋 𓃀𓏤𓏏𓉐 𓈖𓏏𓏭𓇋𓅱 𓌢𓇋𓅆 𓆑 𓇋𓅓𓏛 𓅓𓂺 𓌢𓇋𓏏𓅆 𓆑
𓊨𓏏𓆇𓅆 𓇋𓀁 𓋴𓏏𓈙𓀏 𓈖𓏏𓎡 𓇋𓀁𓁹𓂋𓏭 𓆓𓂧 𓂋 𓁚 𓆣𓂋𓅱𓀾𓏛 𓆑 𓈖 𓂷𓏏𓏤𓅆
𓎛𓋴𓈎𓌪𓂡 𓆑 𓁶𓏤𓀗 𓎡 𓍑𓄿𓆑𓏭𓊮 𓆑 𓅡𓏤𓀏 𓎡
𓇋𓅱𓆑𓄹𓏥 𓎡 𓌟𓏤𓄹𓏥 𓎡 𓅡𓏤𓀏 𓎡 𓁷𓏤 𓐍𓏏𓊮𓅓𓁷𓂋𓄣𓏤𓇅𓆓𓅨𓂋𓈗𓈘𓏤𓈇 𓇋𓅱𓍑𓄿𓆑𓏭𓊮 𓊃𓈖𓏥 𓐍𓏭𓐍𓏭𓅱𓊡𓏥 𓁷𓏤 𓈗𓈘𓏤𓈇
𓅓𓂝𓇋𓂻 𓇋𓂋 𓎡 𓍿𓊃𓍞𓂻 𓅱𓏏 𓊨𓇳𓅆𓂉𓋀𓏏𓏏�𓅆 𓃹𓈖𓄤𓏤𓅆𓆄𓊤 𓐍𓆑𓏏𓀏𓏥 𓎡 𓐍𓂋𓀒 𓅓 𓐍𓏏𓊮
𓆄𓊤𓅱𓀁 𓊨𓇳𓅆𓂉𓋀𓏏𓏏�𓅆 𓃹𓈖𓄤𓏤𓅆𓆄𓊤𓀗 𓇋𓅱 𓐍𓆑𓏏𓀏𓏥 𓆑 𓊗 𓏤𓏤𓏤𓏤 𓆄𓊤𓅱𓀁 𓊨𓇳𓅆 𓅃𓅆𓂦𓄹𓄹𓄹 𓇍𓇋𓂻𓅓𓊵𓏏𓊪𓏭𓏛𓀀 𓊪𓈖 𓆄𓊤𓀗 𓇋𓅱 𓐍𓆑𓏏𓀏𓏥 𓆑 𓊗 𓏤𓏤𓏤𓏤
𓇋𓂋 𓂻𓅱 𓎡 𓅓 𓋀𓏏𓈇𓏤𓏥 𓋴𓐍𓂋𓀒 𓅱𓏏𓎡 𓊹𓊹𓊹𓅆𓏥𓋀𓏏𓏏𓏤𓏥 𓈖𓏏𓆇𓁗 𓇅𓆓𓇋𓇋𓏏𓆇𓆗𓅆 𓌂𓐍𓏏𓆇𓅆 𓎰𓏏𓆇𓅆 𓇋𓈖𓊪𓅆 𓂋𓈙𓊪𓅆 𓏤𓊹𓅆𓉻𓂝𓏛 �𓏭𓅆 𓎟𓏏𓋀𓏏𓏏𓏤𓏥 𓁹𓂋𓏭 𓋴𓈖𓏥 𓈖𓏏𓂝𓏤𓏛𓏥 𓋴𓈖𓏥 𓇋𓅓 𓎡
𓂧𓆑𓌪𓂡 𓅱𓏥 𓄣𓏤 𓎡 𓅓 𓂧𓅓𓌪𓂡𓏏 𓋴𓈖𓏥 𓅓 𓊨𓏏𓉐 𓈖 𓄗 𓎡 𓎛𓋴𓈎𓌪𓂡 𓅱𓏥 𓁶𓏤 𓎡 𓎛𓍞𓅓𓏏𓅭𓅪 𓅱𓏥 𓅡𓏤𓀏 𓎡
𓇋𓅱𓆑𓄹𓏥 𓎡 𓌟𓏤𓄹𓏥 𓎡 𓅡𓏤𓀏 𓎡 𓂋𓂞𓏏 𓈖𓏏𓅱 𓊹𓊹𓊹𓅆𓏥 𓁷𓏤 𓂝𓐍𓊮𓉻𓂝𓏛𓏌𓏤𓋴𓃀𓇋𓅱𓌙𓀏𓏥
𓂜𓈖 𓂞 𓅱𓏥 𓄚𓈖𓏌𓅱𓂻 𓎡 𓇋𓅱 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆𓂉𓋀𓏏𓏏�𓅆 𓃹𓈖𓄤𓏤𓅆𓆄𓊤𓀗 𓇋𓅓 𓅱𓏥 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆 𓅃𓅆𓂦𓄹𓄹𓄹 𓍛𓂚𓇓𓅱 𓇍𓇋𓂻𓅓𓊵𓏏𓊪𓀀 𓊪𓈖 𓆄𓊤𓀗 𓅭𓏤𓀀 𓈖 𓏇𓇋𓇑𓇑𓈖𓈖 𓅯𓄿𓈙𓂋𓇋𓅱𓀔𓀀𓈖𓏏𓄿𓃒𓏏𓀀 𓊪𓈖 𓆄𓊤𓀗 𓁹𓏏 𓈖 𓎟𓏏𓉐𓏤 𓎛𓇋𓇋�𓏏𓆇𓅆𓈖𓉗𓏏𓁷𓂋𓏏𓆇𓁗𓎟𓏏𓀫𓊖 𓍘𓎛𓈖𓈒𓏥𓋣𓏏𓆇𓁗 𓏏𓈖 𓆄𓊤𓀗
𓇋𓀁 𓋴𓏏𓈙𓀏 𓈖𓏏𓎡 𓇋𓀁𓁹𓂋𓏭 𓆓𓂧 𓇋𓅱 𓏏𓄿 𓏤𓏤𓏤𓏤𓏏 𓂧𓃀𓏏𓊌𓏥 𓈖 𓍘𓎛𓈖𓈒𓏥 𓈖𓏏𓏭 𓅓 𓉺𓏌𓊖𓅆 𓏤𓏤𓏏 𓇋𓅓 𓐍𓂋𓀒 𓁷𓏤 𓇾𓏤𓈇
𓎛𓂡𓂡𓏛𓂡 𓅱𓏥 𓁶𓏤 𓎡 𓎛𓍞𓅓𓏏𓅭𓅪 𓅱𓏥 𓅡𓏤𓀏 𓎡
𓂜𓈖 𓂞 𓅱𓏥 𓄚𓈖𓏌𓅱𓂻 𓎡 𓇋𓅱 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓏤𓊹𓅆𓉻𓂝𓏛 𓇋𓅓𓏛 𓆑
𓉔𓄿𓇋𓇋𓀁 𓊨𓇳𓅆𓂉𓋀𓏏𓏏�𓅆 𓃹𓈖𓄤𓏤𓅆𓆄𓊤𓀗 𓆄𓊤𓅱𓀁 𓎡 𓂋 𓋴𓃀𓇋𓅱𓌙𓀏𓏥 𓎡
𓇋𓂋 𓂻𓅱 𓎡 𓅓 𓋁𓃀𓏏𓏏𓏤𓏥 𓋴𓐍𓂋𓀒 𓅱𓏏𓎡 𓊹𓊹𓊹𓅆𓏥𓋁𓃀𓏏𓏏𓏤𓏥 𓊹𓊹𓊹𓅆𓏥𓏌𓏤𓉐𓏤𓅡𓏤𓅆 𓏏𓅝𓏭𓅆 𓏤𓊹𓅆𓉻𓂝𓏛 𓎟𓏏𓃀𓂝𓎛𓅱𓅤𓈗𓊖 𓇋𓈖𓊪𓅆 𓎰𓏏𓆇𓅆 𓇮𓏤𓅆𓅃𓅆𓉻𓂝𓏛 𓋴𓊪𓂧𓇮𓏛𓄑𓂋𓅆𓆄𓊤𓀗 𓎟𓏏𓄞𓂧𓈖𓏌𓅱𓊖 𓁹𓂋𓏭 𓋴𓈖𓏥 𓈖𓏏𓂝𓏤𓏛𓏥 𓋴𓈖𓏥 𓇋𓅓 𓎡
𓎛𓋴𓈎𓌪𓂡 𓅱𓏥 𓁶𓏤 𓎡 𓎛𓍞𓅓𓏏𓅭𓅪 𓅱𓏥 𓅡𓏤𓀏 𓎡
𓂜𓈖 𓂞 𓅱𓏥 𓄚𓈖𓏌𓅱𓂻 𓎡 𓇋𓅱 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓏤𓊹𓅆𓀻𓋴𓅆 𓇋𓅓 𓆑
𓇉𓄿𓁶 𓎡 𓋴𓏏𓈙𓀏 𓊗 𓏤𓏤 𓇉𓄿𓁶 𓎡 𓉔𓄿𓂋𓏤𓀏 𓊗 𓏤𓏤 𓇉𓄿𓁶 𓎡 𓅱𓉔𓄿𓅪𓀏 𓊗 𓏤𓏤
𓇉𓄿𓁶 𓎡 𓋴𓏏𓈙𓀏 𓀠𓏛𓁷𓏤𓀗 𓂧𓈙𓂋𓏏𓀗𓆑𓂝𓇋𓇋𓁸𓏥 𓌸𓂋𓈙𓁸𓇋𓆛𓈖𓅓𓅓𓁸𓏥 𓇉𓄿𓁶 𓎡 𓈞𓅓𓂽 𓇋𓂋 𓎡 𓇋𓅱 𓎡 𓂋𓏏𓈖𓏌𓅱𓌙𓅭𓏛
𓂜𓈖 𓂝𓈎𓂻 𓎡 𓇋𓅱 𓊃𓐍𓅓𓂜𓏏𓉐𓊖𓏥 𓈖 𓏤𓊹𓅆 𓎟𓏏 𓏤𓊹𓏏𓆇𓅆 𓎟𓏏 𓇋𓅱 𓎡 𓈖 𓃀𓅱𓏏𓆜𓅪 𓈖 𓇷𓏛𓊹𓊹𓊹𓅆𓏥 𓁷𓏤 𓁹𓂋𓏭𓈖 𓎡
𓂞 𓅱𓏥 𓇋𓅱𓆑𓄹𓏥 𓎡 𓌟𓏤𓄹𓏥 𓎡 𓅡𓏤𓀏 𓎡 𓁷𓏤 𓐍𓏏𓊮𓁷𓏤𓈖𓌳𓄿𓅱𓏭𓏛𓅓𓁷𓂋𓄣𓏤𓇅𓆓𓅨𓂋𓅱𓏭𓈗𓈘𓏤𓈇
𓇋𓅱 𓎡 𓇋𓅱𓏏𓈖𓏌𓅱𓌙𓅭𓏛 𓇋𓆛𓈖𓏏𓏭𓂽 𓅱𓏏𓎡 𓇋𓅱 𓊨𓇳𓅆 𓅯𓄿 𓇓𓏏𓈖𓅆 𓋾𓈎𓅆𓆓𓏏𓇾 𓈖 𓇯𓅆 𓇾𓏤𓈇
𓅭𓏤𓅆 𓆑 𓅃𓅆 𓁷𓏤 𓎼𓏏𓉐 𓆑 𓂧𓅓𓏏𓌪 𓆑 𓁷𓏤 𓈖𓇥𓏤𓂋𓇋𓅱𓏛𓂡 𓇋𓅓 𓎡
𓇋𓂋 𓇋𓅱 𓎡 𓇋𓅱 𓏏𓎡𓈖𓂻 𓂋 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓊨𓇳𓅆 𓇋𓅓𓏛 𓆑 𓅓𓂝𓎡 𓊨𓏏𓆇𓅆 𓁷𓏤 𓅱𓂧𓏴𓏛𓂡 𓊤𓅱𓀁 𓋴 𓅓𓏴𓄙𓅓𓏛 𓅓 𓃀𓎼𓄿𓀁 𓉻𓂝𓏛 𓇋𓅱 𓏏𓇯𓅆 𓊢𓂝𓂻 𓈖 𓊃 𓇋𓏏𓆑𓅆 𓋴 𓇳𓅆 𓁷𓏤 𓁹𓂋𓏭 𓌸𓂋𓅱𓏏𓀁 𓋴
𓂞 𓆑 𓇋𓅱𓆑𓄹𓏥 𓎡 𓌟𓏤𓄹𓏥 𓎡 𓅡𓏤𓀏 𓎡 𓁷𓏤 𓐍𓏏𓊮 𓂜𓈖 𓂞 𓆑 𓁹 𓎡 𓏇𓇋 𓁹 𓎡
𓇋𓂋 𓂻𓅱 𓎡 𓇋𓅱 𓀀 𓂋 𓆓𓂧 𓁹𓂋𓏭𓈖 𓎡 𓅓𓂺𓀗 𓇳𓅆 𓎁𓏛𓂡 𓎡 𓅓𓂝𓅷𓏤𓄿𓂺𓄹 𓈖 𓏏𓆑𓏌𓏏𓆇𓁗 𓅓 𓇳𓏤 𓊪𓅱𓇋𓇋𓏛 𓈖 𓆓𓂧 𓋷𓄿𓅱𓅆 𓃂𓈗 𓆓𓂧 𓎡 𓂋𓈖𓀁 𓈖 𓏏𓄿 𓏤𓏤𓏤𓏤𓏏 𓏏𓇋𓄿𓂇𓏛𓏥 𓈖𓏏𓏭 𓅓 𓉺𓏌𓊖𓅆 𓅓𓂺 𓈖𓄿 𓋴𓃀𓇋𓅱𓌙𓀏𓏥 �𓅓𓂻 𓎡 𓉻𓊪𓊪𓀏 𓇋𓅱 𓉗𓏏𓉐𓃀𓈖𓃀𓈖𓏏𓉐𓅆 𓅓 𓉺𓏌𓊖𓅆 𓈙𓂝𓂧𓄦𓌪𓂡 𓎡 𓅯𓄿 𓇋𓈙𓇾𓆭𓆱𓏥 𓈖𓏏𓏭 𓇋𓅓 𓋴 𓏏𓎡𓈖𓂻 𓂋 𓃭𓏤𓃭𓏤𓏏𓏭𓅆𓅆 𓎡𓂋𓊪𓅱𓍱𓂡 𓎡 𓊪𓄡𓂧𓏏𓄹 𓆑 𓁹 𓎡 𓐍𓂋𓐍𓂋𓏴𓂡 𓁷𓏤 𓄭𓏏𓏤 𓆑 𓈙𓂝𓂧�𓌪𓂡 𓎡 𓏏𓄿 𓄂𓏏𓅱 𓈖 𓅯𓄿 𓅱𓇋𓄿𓊛𓅆 𓅓𓂺 𓈖𓄿 𓋴𓃀𓇋𓅱𓌙𓀏𓏥 𓇋𓅱𓀗 𓇳𓅆 𓁷𓏤 𓍿𓊃𓍞𓈇𓏤𓈖𓋁𓏏𓏏𓏤𓏥 𓂋𓈎𓄿𓇋𓅱𓌪𓂡 𓎡 𓌸𓂋𓇋𓇋𓐎 𓅓 𓅱𓇋𓄿𓊛𓅆𓈖𓊶𓊪𓅱𓉐 𓇋𓅱 𓇳𓅆 𓁷𓏤 𓐍𓂧𓊛 𓈖 𓋀𓏏𓏏𓏤𓏥
𓈙𓊪𓁺 𓎡 𓈞𓅓𓂽 𓇋𓂋 𓎡 𓁷𓏤 𓎡 𓈖𓇉𓄿𓁶 𓎡 𓋴𓏏𓈙𓀏 𓂜𓈖 𓌳𓂂𓂂 𓎡 𓂜𓈖 𓄔𓅓𓏛 𓎡 𓂜𓈖 𓈝𓅓𓂻 𓎡 𓂜𓈖 𓐍𓆑𓂝𓂬 𓎡
𓂜𓈖 𓉐𓂋𓂻 𓅡𓏤𓀏 𓎡 𓂜𓈖 𓏠𓈖𓏠𓈖𓂢𓂻 𓆞𓏏𓐎𓀏 𓎡 𓊢𓂝𓂻 𓈖 𓎡 𓇳𓅆 𓅓 𓁹𓈖 𓎡 𓈖 𓆑 𓂋𓂞𓏏𓈖 𓆑 𓅱𓏏 𓁷𓏤 𓂝𓐍𓊮𓈖𓋴𓃀𓇋𓅱𓌙𓀏𓏥
𓇋𓀁 𓊨𓇳𓅆𓃹𓈖𓄤𓏤𓅆𓆄𓊤𓀗 𓋴𓏏𓈙𓀏 𓄿𓈎𓅪 𓅓 𓐍𓏏𓊮
𓎛𓂝𓂝𓀠𓏛 𓊨𓇳𓅆𓂉𓋀𓏏𓏏�𓅆 𓃹𓈖𓄤𓏤𓅆𓆄𓊤 𓈖𓃀𓂧𓁸𓀏 𓄿𓈎𓅪 𓅓 𓐍𓏏𓊮
𓏶𓅓𓅱𓏥 𓊽𓊽𓂧𓅱𓊖𓅆 𓋁𓃀𓂧𓈉𓊖 𓄣𓏤 𓋴𓈖𓏥 𓇛𓇛𓏭𓏛 𓊹𓊹𓊹𓅆𓏥 𓏶𓅓 𓋴𓈖𓏥 𓅓 𓎛𓂝𓂝𓀠𓏛
𓎃𓏤𓏛𓏥 𓇳𓅆𓅓𓈌𓏏𓉐𓅆 𓎃𓏤𓏛𓏥 𓊨𓇳𓅆𓃹𓈖𓄤𓏤𓅆𓆄𓊤𓀗 𓎃𓏤𓏛𓏥 𓊨𓇳𓅆 𓇍𓇋𓂻𓅓𓊵𓏏𓊪𓀀 𓊪𓈖 𓆄𓊤𓀗 𓎃𓏤𓏛𓏥 𓊽𓊽𓂧𓅱𓊖𓅆 𓎃𓏤𓏛𓏥 𓋁𓃀𓂧𓈉𓊖 𓎃𓏤𓏛𓏥 𓏏𓇯𓅆 𓎃𓏤𓏛𓏥 𓇾𓏤𓈇 𓎃𓏤𓏛𓏥 𓊨𓇳𓅆𓃹𓈖𓄤𓏤𓅆𓆄𓊤𓀗 𓎃𓏤𓏛𓏥 𓊽𓊽𓂧𓅱𓊖𓅆 𓎃𓏤𓏛𓏥 𓋁𓃀𓂧𓈉𓊖 𓎃𓏤𓏛𓏥 𓌞𓋴𓂻𓏥𓅆 𓆑 𓎃𓏤𓏛𓏥 𓂋𓊃𓍞𓁺𓏥 𓆑𓅆 𓎃𓏤𓏛𓏥 𓇷𓏏𓊹𓊹𓊹𓅆𓏥 𓆑 𓎃𓏤𓏛𓏥 𓉗𓏏𓉐 𓆑 𓎃𓏤𓏛𓏥 𓉐𓏤 𓆑 𓂋𓎛𓎛𓇳𓆓𓏏𓇾
𓎃𓏤𓏛𓏥 𓊨𓇳𓅆 𓅃𓅆𓂦𓄹𓄹𓄹 𓍛𓂚𓇓𓅱 𓇍𓇋𓂻𓅓𓊵𓏏𓊪𓏭𓏛𓀀 𓊪𓈖 𓆄𓊤𓀗 𓅭𓏤𓀀 𓈖 𓏇𓇋𓇑𓇑𓈖𓈖 𓅯𓄿𓈙𓂋𓇋𓅱𓀔𓀀𓈖𓏏𓄿𓏏𓃒 𓊪𓈖 𓆄𓊤𓀗 𓁹𓏏 𓈖 𓎟𓏏𓉐𓏤 𓎛𓇋𓇋�𓏏𓆇𓅆𓈖𓉗𓏏𓁷𓂋𓏏𓆇𓅆𓎟𓏏𓀫𓊖 𓍘𓎛𓈖𓈒𓏥𓏏𓆇𓁗𓀀 𓏏𓈖 𓆄𓊤𓀗 𓎃𓏤𓏛𓏥 𓊨𓏏𓉐 𓆑 𓎃𓏤𓏛𓏥 𓉗𓏏𓉐 𓆑 𓎃𓏤𓏛𓏥 𓉐𓏤 𓆑 𓂋𓎛𓎛𓇳𓆓𓏏𓇾
𓇋𓀁 𓊹𓊹𓊹𓅆𓏥 𓇋𓊪𓅱𓏥 𓋴𓅱𓍑𓄿𓏭𓏛 𓏏𓈖𓏥 𓂋𓊃𓍞𓁺𓏏𓉐𓅆 𓏏𓈖𓏥 𓇋𓐍𓏭 𓁹𓂋𓏭 𓏏𓈖𓏥 𓂋𓊃𓍞𓁺 𓂋 𓈖𓎟𓅆 𓏏𓈖𓏥 𓇓𓏏𓈖𓅆𓊹𓊹𓊹𓅆𓏥 𓃹𓈖𓄤𓏤𓅆𓆄𓊤𓀗 𓊨𓇳𓅆𓂉𓋀𓏏𓏏�𓅆
𓎛𓎿𓋴𓀁 𓆑 𓏏𓈖𓏥 𓁷𓏤 𓂋𓊃𓍞𓁺𓏏𓉐 𓏏𓈖𓏥 𓎛𓎿𓋴𓀁 𓏏𓈖𓏥 𓇷𓏏𓊹𓊹𓊹𓅆𓏥 𓆑 𓁷𓏤𓐟𓏤 𓎛𓎿𓋴𓀁𓏥 𓈖 𓈖𓎟𓅆 𓏏𓈖𓏥
𓉻𓂝𓏛𓊤𓅱𓀁 𓌞𓋴𓂻𓎟𓆑𓅆 𓂞 𓆑 𓈖 𓏏𓈖𓏥 𓊵𓏏𓊪𓏒𓏥 𓆓𓆑𓄿𓅱𓌙𓅭𓏛𓏒𓏥 𓐍𓏏𓏛𓏥 𓎟𓏏 𓄤𓆑𓂋𓏏𓏛
𓂞 𓆑 𓉐𓂋𓂻 𓅡𓏤𓅆 𓏏𓈖𓏥 𓂜𓈖 �𓃭𓂝𓏤𓂽𓅱𓏏 𓆑 𓇋𓅱 𓃀𓏤𓏏𓉐 𓎟𓏏 𓈖𓏏𓏭𓇋𓅱 𓆑 𓇋𓅓𓏛 𓅱𓏥
𓋴𓏠𓈖𓐍𓏏𓀗𓄜𓏛 𓆑 𓂋𓈖𓀁 𓏏𓈖𓏥 𓅓 𓊃𓐍𓅓𓂜𓏏𓉐𓊖 𓏏𓈖𓏥
𓎛𓂝𓂝𓀠𓏛 𓊹𓊹𓊹𓅆𓏥 𓇋𓊪𓅱𓏥 𓊨𓇳𓅆 𓉐𓂋𓂻 𓅓 𓆄𓊤𓅱𓀁 𓇋𓅱 𓋴𓏏𓈙𓀏 𓅓𓁷𓂋𓄣𓏤 𓐍𓏏𓊮 𓊗 𓏤𓏤𓏤𓏤
𓊨𓇳𓅆 𓂻𓅓𓊵𓏏𓊪𓏭𓏛𓀀 𓊪𓈖 𓆄𓊤𓀗 𓇋𓅱 𓐍𓆑𓏏𓀏𓏥𓏥 𓆑 𓅓𓁷𓂋𓄣𓏤 𓐍𓏏𓊮 𓊗 𓏤𓏤𓏤𓏤
𓆓𓂧𓌃𓏤𓏥 𓁷𓏤 𓃀𓈖𓈖𓈒𓏥 𓏤𓏤𓏤𓏤𓏏 𓈖𓏏 𓋴𓇋𓐎𓈖𓏏𓈇𓏤𓏥
𓅓𓂝𓂧𓈖𓏌𓅱𓌙𓌪𓂡 𓂋𓈖 𓈖 𓇋𓏠𓈖𓅆 𓏠𓈖𓍘𓅆 𓁷𓏤 𓌡𓂝𓏤𓏏 𓆼𓄿𓂝𓂻 𓇋𓅱 𓇓𓏏𓈇𓏤𓏥 𓆄𓅱𓅆 𓏏𓆑𓏌𓏏𓆇𓅆 𓁷𓏤 𓎡𓏏 𓆼𓄿𓂝𓂻 𓇋𓅱 𓎔𓏏𓏏𓏤𓏥 𓈖𓏏𓆇𓁗 𓇅𓆓𓇋𓇋𓏏𓆇𓅆 𓁷𓏤 𓎡𓏏 𓆼𓄿𓂝𓂻 𓇋𓅱 𓋀𓏏𓏏𓏤𓏥 𓌂𓐍𓏏𓆇𓅆 𓎰𓏏𓆇𓅆 𓁷𓏤 𓎡𓏏 𓆼𓄿𓂝𓂻 𓇋𓅱 𓋁𓃀𓏏𓈇𓏤𓏥
𓂻𓅱𓆑𓊪𓅱
Source: https://github.com/oraec/corpus_raw_data/blob/main/oraec27.json
Credits: {"license"=>"cc-by-sa-4.0", "author"=>"Frank Feder", "source"=>["https://github.com/simondschweitzer/aes", "https://github.com/simondschweitzer/aed-tei/blob/master/files/UOCH377L6ZAODLJNW46P2ZXS2A.xml"]}
