𓄂𓂝𓅓 𓄲𓂋𓏏𓈒𓏥 𓈖𓏏 𓋴𓏠𓈖𓏏𓏛 𓄑𓏤
𓂷𓈒𓏥 𓈖 𓅓𓅓𓈒𓏥 𓏤 𓐮𓏏𓏭𓈒𓏥 𓏤 𓆤𓏏𓏌𓏥 𓏤
𓁹 𓅓 𓐍𓏏𓏛𓏥 𓌡𓂝𓏏𓏤
𓅱𓆷𓄿𓅯𓂡 𓄑𓏤 𓇋𓅓
𓎡𓏏
𓎛𓀝𓇋𓇋𓏏𓈒𓏥 𓃀𓈖𓏌𓅱𓏏𓊌𓈒𓏥 𓏤 𓐮𓏏𓏭𓈒𓏥 𓏤 𓆤𓏏𓏌𓏥 𓏤
𓅱𓆷𓄿𓅯𓂡 𓄑𓏤 𓇋𓅓
𓂧𓂋𓂡 𓋴𓂋𓂧𓂧𓌗𓏛 𓏌𓏤 𓅱𓐍𓂧𓅱𓐎𓏥 𓅓 𓄑𓏥
𓈖𓈎𓂝𓅱𓏏𓈒𓏥 𓏤 𓃛𓅱𓏏𓇋𓇋𓏏𓈒𓏥 𓏤 𓆤𓏏𓏌𓏥 𓏤 𓇅𓅱𓈒𓏥 𓏤 𓐮𓏏𓏭𓈒𓏥 𓏤
𓐩𓏌𓂝
𓏏𓅓𓏏𓅓𓅱𓂡
𓂞 𓂋 𓄑𓏤
𓎡𓏏 𓈖𓏏 𓋴𓂋𓅱𓐍𓐎𓏛 𓄑𓏤 𓅱𓈙𓂝𓅱𓄑𓀁 𓂋 𓂋𓏤 𓎛𓂝𓄹𓏥
𓏏𓊪𓈖𓈖𓈒𓏥 𓏤 𓊹𓌢𓏏𓂋𓈒𓏥 𓏤 𓍑𓄿𓂋𓏏𓈒𓏥 𓏤
𓏏𓅓𓏏𓅓𓅱𓂡
𓂞 𓂋 𓄑𓏤
𓎡𓏏 𓈖𓏏 𓋴𓏠𓈖𓏏𓏛 𓄑𓏤
𓊹𓌢𓏏𓂋𓈒𓏥 𓏤 𓐮𓏏𓏭𓈒𓏥 𓏤 𓇅𓅱𓈒𓏥 𓏤
𓏏𓅓𓏏𓅓𓅱𓂡
𓂞 𓂋 𓄑𓏤
𓎡𓏏
𓈗 𓏤 𓋴𓉻𓂝𓅓𓆰𓏥 𓏤
𓏇𓏏𓏏𓏛
𓎡𓏏 𓈖𓏏 𓋴𓂋𓅱𓐍𓐎𓏛 𓄑𓏥 𓅓 𓄡𓊪𓂝𓅱𓀁𓏥
𓂝𓅓𓂝𓂝𓆰𓏥 𓏤 𓎛𓈎𓏏𓏌𓏥 𓇛𓅓𓏏𓏛 𓏤 𓅇𓆄𓏏𓏤𓆰𓏥 𓏤
𓅱𓎼𓄿𓄑𓀁
𓂞 𓂋 𓇾𓈇𓏤
𓎡𓏏 𓈖𓏏 𓂧𓂋𓂡 𓃀𓈖𓏌𓅱𓏏𓐎𓏥 𓅓 𓄑𓏥 𓋴𓂋𓂧𓏏𓌗𓏛 𓎛𓂝𓄹𓏥
𓇋𓁹𓏏𓏏𓏌𓏥 𓃒 𓏤 𓇜𓏤𓌽𓏥 𓇅𓆓𓏛 𓏤 𓇹𓈒𓏥 𓏤
� 𓈖 𓇲
𓄡𓊪𓂝𓀁
𓂐
𓎡𓏏
𓇋𓆛𓈖𓋴𓏏𓆰𓏥 𓏤 𓈖𓈎𓂝𓅱𓏏𓈒𓏥 𓏤 𓐮𓏏𓏭𓈒𓏥 𓏤 𓇋𓄞𓂧𓇭𓈒𓏥 𓏤 𓅯𓇋𓇋𓏏𓈒𓏥 𓏤 𓍘𓉻𓂝𓄿𓅓𓆰𓏥 𓏤 𓃀𓋴𓃀𓋴𓈒𓏥 𓏤 𓆭𓆱𓏌𓏥 𓏤 𓈗
𓏇𓏏𓏏𓏛
𓎡𓏏 𓈖𓏏 𓋴𓂋𓅱𓂧𓌗𓏛 𓄑𓏥 𓋴𓂋𓅱𓐍𓐎𓏛 𓄑𓏥
𓌳𓏏𓏏𓆰𓏥 𓏤 𓇼𓏏𓏤𓆰𓏥 𓏤 𓎛𓈎𓏏𓏌𓏥 𓇛𓅓𓏏𓏛 𓏤
𓅱𓎼𓄿𓄑𓀁
𓂞 𓂋 𓇾𓈇𓏤
𓎡𓏏 𓄲𓂋𓏏𓈒𓏥 𓈖𓏏 𓋴𓂋𓅱𓐍𓐎𓏛 𓏶𓅓𓀁𓊃𓈖𓆑𓂐𓏥 𓅓 𓄑𓏤
𓈎𓃀𓅱𓏁𓈒𓏥 𓂋𓎆𓎆𓎆𓏤𓏤 𓍑𓄿𓂋𓏏𓈒𓏥 𓂋𓎆𓎆𓎆𓎆𓎆𓎆𓏤𓏤𓏤𓏤 𓅯𓇋𓇋𓏏𓈒𓏥 𓂋𓎆𓏤𓏤𓏤𓏤𓏤𓏤 𓈖𓈎𓂝𓅱𓏏𓈒𓏥 𓂋𓏤𓏤𓏤𓏤𓏤𓏤𓏤𓏤 𓇋𓆛𓈖𓋴𓏏𓆰𓏥 𓂋𓎆𓎆𓎆𓏤𓏤 𓈗 𓂅
� 𓈖 𓇲
𓄡𓊪𓂝𓀁 𓂋 𓇳 𓏤𓏤𓏤𓏤
Source: https://github.com/oraec/corpus_raw_data/blob/main/oraec477.json
Credits: {"license"=>"cc-by-sa-4.0", "author"=>"Lutz Popko", "source"=>["https://github.com/simondschweitzer/aes", "https://github.com/simondschweitzer/aed-tei/blob/master/files/BSGT2PKXWBGJLH2655FGMQVKGA.xml"]}
