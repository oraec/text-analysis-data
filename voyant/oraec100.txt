[⯑] 𓍋𓅓𓂋𓅪
[⯑] [⯑] [⯑] 𓅓 𓄞𓂧𓏏𓈒𓏥 𓋴𓄡𓈖𓎡𓍱 [⯑] 𓄿𓏇𓇋𓅱𓏛𓂡 𓁷𓏤 𓆤𓏏𓀗𓏊𓏥 𓁹𓅱 𓐟𓏤𓄹 𓈖 𓄖𓅱𓏭 𓂋 𓋴𓈖𓃀𓏛� 𓆑 [⯑]
𓈖𓈙𓅓𓏏𓂺� [⯑] 𓈙𓆑𓏏𓐎𓏥𓏛 𓈖 𓃀𓈖𓏏𓅱𓐎𓏥 [⯑] 𓈖 𓃀𓈖𓏌𓅱𓐎𓏥 𓁷𓏤 [⯑] 𓋴𓊵𓏏𓊪𓏛 𓂸𓏏𓄹𓏥 𓄖𓇋𓇋𓏏𓄹 𓂧𓂋𓂡 𓅱𓈙𓂝𓄑𓀁 [⯑] [⯑]
[⯑] 𓂝𓈖𓏏𓅂𓈒𓏥 [⯑] 𓇋𓁹𓂋𓏏𓏊𓏥 [⯑] 𓆤𓏏𓀗𓏊𓏥 𓊹𓌢𓏏𓂋𓇋𓆴𓈒𓏥 𓌸𓂋𓎛𓅱𓏊𓏥 𓅯 𓁹𓅱 𓅓 𓐍𓏏𓏛𓏥 𓅓 𓉔𓂋𓅱𓇳𓏤 [⯑]
𓁹𓂋𓏏𓏥 𓈖 [⯑] 𓁷𓏤𓐟𓏤 𓋴𓏏
[⯑] 𓌸𓂋𓎛𓅱𓏊𓏥 𓅯 𓂷𓈒𓏥 [⯑] 𓆤𓏏𓀗𓏊𓏥 𓂋 𓎆𓏤𓏤 𓂋 𓎆𓏤𓏤𓏤𓏤𓏤𓏤 𓂋 𓎆𓎆𓎆𓎆𓎆𓎆𓏤𓏤𓏤𓏤 𓏤𓏤�𓇠𓇠𓇠𓇠 𓏤�𓎆𓏤𓏤 𓂋 𓎆𓏤𓏤𓏤𓏤𓏤𓏤 𓏤 𓄖𓅱𓏭 𓏏𓈖𓏌𓅱𓌙𓅯𓏛
𓄖𓇋𓇋𓏏𓄹
[⯑] 𓏤 [⯑]
𓎡𓇋𓇋 𓊃𓊪𓊗 𓁹𓂋𓏏𓏥 𓈖 𓋴𓈞𓅓𓍖𓂡 𓈖 𓃀𓈖𓏌𓅱𓐎𓏥
𓄓𓈙𓅓𓏏𓈒𓏥 𓏌𓏤 𓇋𓇋𓅱𓅓𓂝𓈗𓈘𓈇 𓎼𓄿𓇋𓇋𓅱𓏏𓆰𓏥 𓈖 𓐎𓏏𓏤𓌙𓈉 𓄔𓏤𓏥 𓈖 𓎔𓂝𓎛𓏭𓄦𓆰𓏥 𓈗 𓏌𓏤 𓄟𓋴𓏏𓍔𓄿𓅱𓈒𓏥 𓄿𓏇𓇋𓅱𓏛𓂡 𓅓 𓐍𓏏𓏛𓏥 𓌡𓂝𓏤 𓁷𓏤 𓇑𓇑𓈖𓈖 𓁹𓐍𓂋 𓎡 𓇓𓅱𓇋𓏏𓏏𓈒 𓎆𓏤𓏤 𓇋𓅱 𓎡 𓁷𓏤 𓂋𓏏𓏏 𓇓𓅱𓇋𓄿𓏏𓈒𓏥 𓏤𓏤𓏤𓏤 𓂋 𓄖𓅱𓏭 𓆑𓏭 𓂋 𓋴𓈖𓃀𓏛 𓆑
𓎡𓇋𓇋 𓁹𓂋𓏏𓏥 𓁷𓏤𓐟𓏤 𓏠𓈖𓏛
[⯑] 𓏤 [⯑] 𓅯 𓏤 [⯑] 𓏤 𓅓 𓂝𓂋𓆑𓍱𓏥 𓈖 𓎛𓃀𓋴𓅱𓍱𓏥 𓁹𓐍𓂋 𓎡 𓇓𓅱𓇋𓄿𓏏𓈒𓏥 𓏤𓏤𓏤𓏤 𓂋𓂝𓅱 𓌡𓂝𓏤 𓇋𓅓 𓋴𓈖𓏥 𓅓 𓄖𓄹𓏭 𓇳𓏤𓎟
𓇋𓂋 𓅠𓅓𓏛 𓎡 𓆑 𓏶𓅓𓏭𓆱𓏏𓏤 𓆑 𓇋𓂋 𓅱𓃀𓈖𓇳 𓋴𓈖𓏥 𓈗 𓁹𓐍𓂋 𓎡 𓈖 𓆑 𓉐𓂋𓏏𓀗𓈒𓏥 𓅱𓂝𓈖𓆭 𓋴𓈞𓅓𓍖𓂡 𓂋𓂝𓅱 𓈖 𓇋𓄿𓂧𓏏𓀗𓈗 𓅱𓂧𓏏𓏴𓂡 𓂝𓏏𓄹𓏥 𓎟 𓇋𓅓 𓆑 𓂋 𓋴𓈖𓃀𓏛 𓆑
𓇋𓂋 𓅠𓅓𓏛 𓎡 𓊃𓈖𓆑𓂐𓏥 𓏶𓅓𓏭𓆱𓏏𓏤𓏏𓅱 𓆑 𓅱𓃀𓈖𓇳 𓋴𓈖𓏥 𓂋 𓏤𓏤𓏤𓏤𓏤 𓇳𓏤𓏥 𓁹𓐍𓂋 𓎡 𓈖 𓆑 𓅓 𓂋𓂋𓏏𓈒𓏥 𓄟𓋴𓂧𓅓𓏏𓈒𓏥 𓎙𓂧𓅱𓏊 𓈖𓂋𓄫𓅱𓄜 𓅓𓏭𓅓𓏭𓈒𓏥 𓐩𓏌𓂡 𓏞𓏛 𓅓 𓐍𓏏𓏛𓏥 𓏤𓏏 𓅓 𓇓𓅱𓇋𓄿𓏏𓈒 𓏤𓏤𓏤𓏤 𓁀 𓈖 𓇋𓄿𓂧𓏏𓀗𓈗 𓂋𓂝𓅱 𓅓 𓄖𓅱𓏭 𓂋 𓋴𓈖𓃀𓏛 𓆑
𓂋𓂋𓏏𓈒𓏥 𓐍𓏏𓏛𓏥 𓎟 𓅓 𓄖𓅱𓏭𓇋𓇋𓏏𓄹
𓂷𓈒𓏥 𓏌𓏤 𓍑𓄿𓂋𓏏𓈒𓏥 𓏤 𓎛𓌳𓄿𓅓𓇋𓇋𓍖𓈒𓏥 𓎔𓏏𓏏 𓏤 𓎛𓋴𓏠𓈖𓍖𓈒𓏥 𓏤 𓎛𓌳𓄿𓅓𓇋𓇋𓍖𓈒𓏥 𓋁𓃀𓏏𓈇𓏤 𓏤 𓆤𓏏𓀗𓏊𓏥 𓏤
𓎡𓇋𓇋𓀀 𓂋 𓏇𓏏𓏏𓏛 𓆑
𓆼𓄿𓐟𓏤𓆱 𓈖 𓇋𓐛𓅓𓅱𓆭𓈒𓏥 𓏤 𓍑𓄿𓂋𓏏𓈒𓏥 𓏤 𓆤𓏏𓀗𓏊 𓏤 𓎛𓋴𓏠𓈖𓍖𓈒𓏥 𓏤 𓁹 𓅓 𓐍𓏏𓏛𓏥 𓏤𓏏 𓐎𓏏𓅱𓂡 𓁷𓂋 𓋴𓏏 𓂋 𓇳 𓏤𓏤𓏤𓏤
𓂋𓂋𓏏𓈒𓏥 𓂧𓂋𓂡 𓂝𓈖𓂽 𓅓 𓄖𓅱𓏭𓇋𓇋𓏏𓄹
𓂷𓈒𓏥 𓏌𓏤 𓃛𓅱𓏭𓂋𓏤𓇋𓇋𓈒𓏥 [⯑] 𓎔𓏏𓏏 𓌸𓂋𓎛𓅱𓏊𓏥 𓅯 𓎛𓋴𓐟𓄿𓅱𓏊𓏥 𓈖 𓌾𓏥 𓆤𓏏𓀗𓏊𓏥 𓁹 𓅓 𓐍𓏏𓏛𓏥 𓏤𓏏 𓂞𓅱 𓂋 𓄖𓅱𓏭 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓈖𓏏 𓋴𓈞𓅓𓍖𓂡 𓈖 𓃀𓈖𓏌𓅱𓐎𓏥 𓂧𓂋𓂡 𓏏𓍔𓄿𓅱𓊮 𓁷𓏤 𓄖𓅱𓏭𓇋𓇋𓏏𓄹 𓆑 𓁷𓏤 𓈙𓊪𓇋𓇋𓏏𓄹 𓁷𓏤 𓋴𓅧𓈎𓂻𓅓𓂝𓆷𓄿𓅱𓏏𓄹 𓈖 𓊃𓀀𓏤 𓊃𓏏𓁐 𓂋𓏤𓊪
𓎛𓋴𓏠𓈖𓍖𓈒𓏥 𓏤 𓏠𓈖𓈙𓈒𓏥 𓏤 𓊹𓌢𓏏𓂋𓇋𓆴𓈒𓏥 𓏤 𓋴𓆑𓏭𓏊𓏥 𓏤 𓆤𓏏𓀗𓏊𓏥 𓏤 𓂝𓈖𓏏𓅂𓈒𓏥 𓇶 𓏤 𓂝𓈖𓏏𓅂𓏊 𓇛𓅓𓏛 𓏤 𓍁𓏥 𓂝𓃹𓈖𓏏𓆭 𓏤 𓍁 𓏏𓃹𓈖𓃒𓆰𓏥 𓏤 𓍁𓍲𓈖𓁸𓈒𓏥 𓏤 𓇋𓇩𓋴�𓇋𓇋𓆰𓏥 𓏤 𓎙𓂧𓅱𓏊𓏥 𓇛𓅓𓏛 𓏤 𓇋𓈖𓇋𓅱𓋁𓃀𓅱𓈒𓏥 𓏤 𓈎𓈖𓇋𓈗𓆰 𓏤 𓋴𓏭𓏛𓆭𓆰𓏥 𓏤 𓐩𓏌𓂡 𓏞𓏛 𓐎𓏏𓀗𓂡 𓁷𓏤 𓆑 𓂋 𓋴𓈖𓃀𓏛 𓆑
𓎡𓏏 𓂋𓂋𓏏𓈒𓏥 𓈖𓏏 𓋴𓅧𓈎𓂻𓈙𓊪𓇋𓇋𓏏𓄹 𓂧𓂋𓂡 𓈙𓈖𓆑𓏏𓏤𓇫𓏥 𓂧𓂋𓂡 [⯑] 𓎟 𓁷𓏤 𓄖𓅱𓏭 𓈖 𓊃𓀀𓏤 [⯑] 𓂋𓏤𓊪𓈖
𓅘𓎛𓇳𓎛𓏊𓏥 𓏤 𓌸𓂋𓎛𓅱𓏊𓏥 𓏤 𓆤𓏏𓀗𓏊𓏥 𓏤 𓎛𓌳𓄿𓅓𓇋𓇋𓍖𓈒𓏥 𓎔𓏏𓈇 𓏤 𓇋𓁹𓏏𓏏𓏊𓏥 𓂋𓍿𓀀𓁐𓏥 𓏤 𓎗𓎛𓅱𓏊𓂡 𓅓 𓄖𓅱𓏭𓇋𓇋𓏏𓄹 𓂋 𓇳 𓏤𓏤𓏤𓏤
𓁹𓂋𓏏𓏥 𓅓 𓐎𓏏𓀗𓂡 𓁷𓏤𓐟𓏤 𓇑𓇑𓈖𓈖
𓂝𓈖𓏏𓅂𓈒𓏥 𓏤 𓌸𓂋𓎛𓅱𓏊𓏥 𓅯 𓏤 𓏏𓊪𓈖𓈖𓈒𓏥 𓏤 𓊹𓌢𓏏𓂋𓇋𓆴𓈒𓏥 𓏤 𓆤𓏏𓀗𓏊𓏥 𓏤 𓁹 𓅓 𓐍𓏏𓏛𓏥 𓏤𓏏 𓐎𓏏𓀗𓂡 𓁷𓏤 𓆑 𓂋 𓋴𓈖𓃀𓏛 𓆑
𓇋𓂋 𓃀𓋴𓆟𓂻 𓆑 𓏇𓇋 𓋴𓐍𓂋𓏛𓏥 𓈖 𓊨𓏭𓂝𓏤𓀏𓏥 𓃀𓈖𓏌𓅱𓐎𓏥 𓁷𓏤 𓈙𓊪𓇋𓇋𓏏𓄹 𓊃𓈖𓎡𓏏𓅱𓐎𓏥 𓅓 𓂋𓏤𓏥𓂝𓏏𓄹𓏥 𓆑 𓅓 𓅱𓂧𓏴𓂡 𓆑 𓈗 𓂋𓃛𓅱𓂧𓂻 𓐍𓊪𓂧𓏏𓄹 𓆑 𓂝𓏏𓄹𓏥 𓆑 𓌨𓂋𓏭𓏛 𓋴𓂋𓆑𓊮𓏥 𓁷𓏤 𓏠𓈖𓏏𓅪 𓅓𓂝𓇋𓇋𓏏𓈗𓂺 𓆑 𓏴𓂻 𓉔𓄿𓅓𓂢𓂡 𓈝𓅓𓏏𓂻 𓆑 𓄖𓅱𓏭𓂻 𓆑 𓂧𓈖𓋴𓍖𓊌 𓂜𓈖 𓄖 𓈖�𓈙𓅓𓇋𓇋𓂺� 𓆑 𓆓𓂧𓐍𓂋 𓎡 𓂋𓆑 𓂧𓈖𓋴𓍖𓊌 𓊪𓅱 𓈖 𓄖𓇋𓇋𓏏𓄹 𓆑 𓍋𓅓𓂋𓅪 𓁹𓇋𓇋 𓀀
𓁹𓐍𓂋 𓎡 𓅓 𓂋𓂋𓏏𓈒𓏥 𓂋 𓋴𓈖𓃀𓏛 𓆑 𓌸𓂋𓎛𓅱𓏊𓏥 𓅯 𓂆 𓆤𓏏𓀗𓏊𓏥 𓂆 𓇋𓁹𓂋𓏊𓏥 𓂋𓍿𓀀𓁐𓏥 𓂆𓏥 𓎗𓎛𓅱𓏊𓂡 𓅓 𓄖𓇋𓇋𓏏𓄹 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓁹𓂋𓇋𓇋𓏏𓏛 𓁷𓏤𓐟𓏤 𓋴𓏏
𓈗 𓏌𓏤 𓅓𓏭𓅓𓏭𓈒𓏥 𓏤 𓈗 𓈙𓅓𓈙𓅓𓆰𓏥 𓏤 𓈗 𓏌𓏤 𓃀𓇋𓇋𓏏𓏁𓈗𓏛 𓏤 𓄿𓎛𓏊𓏥 𓇅𓅱𓏛 𓏤 𓌸𓂋𓎛𓏊𓏥 𓅯 𓏤 𓆼𓏤𓏥 𓏌𓏤 𓊃𓈙𓈖𓏭𓆸𓆰𓏥 𓏤 𓄔𓏤𓏥 𓈖 𓍲𓈖𓏏𓏭𓆭 𓏤𓏏 𓇅𓅓𓎛𓅱𓏊 𓅓 𓄖𓇋𓇋𓏏𓄹 𓂋 𓇳 𓏤𓏤𓏤𓏤
𓏶𓅓𓏭𓂧𓏏𓏤 𓈖 𓋴𓎛𓅱𓏭𓅯𓏥 𓊃𓊪𓊗𓏥 𓏌𓏤 𓌕𓏌𓏤𓏛
𓂋𓂋𓏏𓈒𓏥 𓂧𓂋𓂡 𓂝𓐍𓐎𓏥 𓅓 𓍲𓈖𓃀𓏏𓄹 𓇥𓂋𓅱𓅱𓄹 𓆑 𓋴𓈎𓃀𓅱𓏁𓈗𓏛 𓄖𓇋𓇋𓏏𓄹
𓄭𓈒𓏥 𓂆 𓃀𓈖𓂋𓇋𓇜𓏤𓌾𓏥 𓇅𓅱𓏛 𓂆 𓈎𓏇𓇋𓇋𓈒𓏥 𓂋 𓎆𓎆𓎆𓏤𓏤 𓉐𓂋𓏏𓀗𓈒𓏥 𓅱𓂝𓈖𓐎𓆭𓆱 𓂋 𓎆𓎆𓎆𓏤𓏤 𓇋𓆛𓈖𓋴𓏏𓈒𓏥 𓂋 𓎆𓏤𓏤𓏤𓏤𓏤𓏤 𓐮𓈒𓏥 𓂋 𓎆𓎆𓎆𓏤𓏤 𓆤𓏏𓀗𓏊𓏥 𓂋 𓎆𓎆𓎆𓏤𓏤 𓈗𓏊 𓂄 𓂆 𓂝𓏏𓐍𓅱𓏊𓂡 𓂋 𓇳 𓏤𓏤𓏤𓏤
𓁹𓂋𓇋𓇋𓏏𓏛 𓅓 𓇅𓎛𓅱𓏊𓂡 𓁷𓏤𓐟𓏤 𓇑𓇑𓈖𓈖
𓆤𓏏𓀗𓏊𓏥 𓇋𓇩𓋴𓏭𓉐 𓂆 𓃀𓅯𓄿𓈎𓄿𓇅𓏊𓏥 𓇅𓅱𓏛 𓐞 𓂆 𓎛𓌳𓄿𓅓𓇋𓇋𓍖𓈒𓏥 𓎔𓏏𓀗 𓂋 𓏤𓏤𓏤𓏤𓏤𓏤𓏤𓏤
𓎡𓏏 𓂋𓂋𓏏𓈒𓏥 𓈖𓏏 𓋴𓂧𓅱𓐍𓐎 𓍲𓈖𓃀𓏏𓄹 𓋴𓏁𓏛 𓄂𓏏𓏭𓄣 𓋴𓏁𓏛 𓄖𓅱𓇋𓇋𓏏𓄹 𓂧𓂋𓂡 𓏏𓍔𓄿𓅱𓊮 𓋴𓏏 𓎟
𓇜𓏤𓌾𓏥 𓇅𓅱𓏛 𓂆 𓈖𓈎𓂝𓅱𓏏𓈒𓏥 𓐞 𓂆 𓇋𓄿𓁹𓂋𓏏𓈒𓏥 𓐞 𓂆 𓅓𓏭𓅓𓏭𓈒𓏥 𓂋 𓏴 𓄭𓈒𓏥 𓂆 [⯑] 𓂋 𓏴 𓁀 𓈖 [⯑] [⯑] 𓀁 𓂋 𓇳 𓏤𓏤𓏤𓏤
𓆤𓏏𓀗𓏊𓏥 𓂋 𓏴 𓈗 𓁀 𓈖 𓇋𓄿𓂧𓏏𓀗𓈗 𓂝𓏏𓐍𓅱𓏊𓂡 𓂋 𓇳 𓏤𓏤𓏤𓏤
𓁹𓂋�𓏛𓏥 𓅓 𓇅𓅱𓏊𓂡 𓁷𓏤𓐟𓏤 𓇑𓇑𓈖𓈖
𓇋𓁹𓂋𓏏𓏊𓏥 𓋿𓅱𓏏𓃙𓄜 𓆤𓏏𓀗𓏊𓏥 𓇅𓎛𓅱𓏊𓂡 𓅓 𓄖𓇋𓇋𓏏𓄹 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓈖 𓋴𓈎𓃀𓏁𓈗𓏛 𓄂𓏏𓏭𓄣 𓋴𓈎𓃀𓏁𓈗𓏛 𓄖𓇋𓇋𓏏𓄹 𓋴𓋹𓈖𓐍 𓂸𓏏𓀗𓄹𓏥 𓁹𓂋𓏏𓏥 𓅓 𓏏𓂋𓇋𓆴𓇳 𓈖 𓈙𓈗𓇳
𓄭𓈒𓏥 𓂧𓎼𓄿𓅱𓏛𓂡 𓂆 𓃀𓈖𓂋𓇋𓇜𓏤𓌾𓏥 𓇅𓅱𓏛 𓂆 𓉐𓂋𓏏𓀗𓈒𓏥𓍲𓈖𓁸𓈒𓏥 𓂋 𓎆𓏤𓏤𓏤𓏤𓏤𓏤 𓈞𓅓𓅓𓆰𓏥 𓏌𓏤 𓂓𓄿𓂓𓄿𓆰𓏥 𓐞 𓂆 𓆤𓏏𓀗𓏊𓏥 𓂋 𓏴 𓈗𓏊𓏥 𓂄 𓂆 𓀁 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓁹𓂋𓏏𓏥 𓁷𓏤𓐟𓏤 𓋴𓏏 𓅓 𓇅𓎛𓅱𓏊𓂡
𓆤𓏏𓀗𓏊𓏥 𓐞 𓂆 𓃀𓈎𓄿𓆭𓏊𓏥 𓇅𓅱𓏛 𓂋 𓏴 𓎛𓈎𓏏𓏊𓏥 𓇛𓅓𓏏𓏛 𓂅 𓇅𓎛𓅱𓏊𓂡 𓅓 𓄖𓇋𓇋𓏏𓄹 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓈖𓏏 𓂧𓂋𓂡 𓊶𓊪𓅱𓊮 𓁷𓏤 𓄂𓏏𓏭𓄣
𓃀𓈖𓂋𓇋𓇜𓏤𓌾𓏥 𓇅𓅱𓏛 𓂆 𓆤𓏏𓀗𓏊𓏥 𓂋 𓏴 𓎛𓈎𓏏𓏊𓏥 𓇛𓅓𓏏𓏛 𓂅 𓇅𓎛𓅱𓏊𓂡 𓅓 𓄖𓇋𓇋𓏏𓄹 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓁹𓂋𓏏𓏥 𓁷𓏤𓐟𓏤 𓋴𓏏 𓅓 𓇅𓎛𓅱𓏊𓂡
𓎛𓌳𓄿𓅓𓇋𓇋𓍖𓈒𓏥 𓎔𓏏𓀗 𓂋 𓏴 𓅓𓂝𓉔𓄿𓅱𓏏𓈒𓏥 𓐞 𓂆 𓈗 𓏌𓏤 𓍑𓄿𓂋𓏏𓈒𓏥 𓂅 𓎛𓈎𓏏𓏊𓏥 𓇛𓅓𓏏𓏛 𓂅 𓂆 𓇅𓎛𓅱𓏊𓂡 𓅓 𓄖𓇋𓇋𓏏𓄹 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓋴𓈎𓃀𓅱𓏁𓈗𓏛 𓄂𓏏𓏭𓄣 𓂧𓂋𓂡 𓊶𓊪𓅱𓊮 𓁷𓏤 𓄖𓇋𓇋𓏏𓄹
𓇋𓄿𓁹𓏏𓀗𓈒𓏥 𓂆 𓄭𓈒𓏥 𓂆 𓇋𓆛𓈖𓋴𓏭𓈒𓏥 𓂋 𓎆𓏤𓏤𓏤𓏤𓏤𓏤 𓆤𓏏𓀗𓏊𓏥 𓂋 𓏤𓏤𓏤𓏤𓏤𓏤𓏤𓏤 𓈗 𓂄 𓂆 𓂝𓏏𓐍𓅱𓏊𓂡 𓀁 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓂧𓂋𓂡 𓊶𓊪𓅱𓊮 𓅓 𓄖𓇋𓇋𓏏𓄹
𓊏𓊪𓏏𓈒 𓈖𓏏 𓇋𓄿𓁹𓂋𓏏𓀗𓈒𓏥 𓂋 𓎆𓏤𓏤𓏤𓏤𓏤𓏤 𓆼𓄿𓅱𓏏𓆰𓏥 𓏌𓏤 𓋴𓊏𓊪𓅱𓆰𓏥 𓂋 𓎆𓏤𓏤𓏤𓏤𓏤𓏤 𓃀𓈖𓂋𓇋𓇜𓏤𓌾𓏥 𓇅𓅱𓏛 𓂋 𓏤𓏤𓏤𓏤𓏤𓏤𓏤𓏤 𓄿𓎛𓏏𓈒𓏥 𓂋 𓎆𓎆𓎆𓏤𓏤 𓈗 𓂅 𓁀 𓈖 𓇋𓄿𓂧𓏏𓀗𓈗 𓀁 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓁹𓂋𓏏𓏥 𓁷𓏤𓐟𓏤 𓋴𓏏 𓅓 𓇅𓎛𓅱𓏊𓂡 𓂧𓂋𓂡 𓊶𓊪𓅱𓊮 𓅓 𓄖𓅱𓇋𓇋𓏏𓄹 𓋴𓈎𓃀𓏁𓈗𓏛 𓋴𓏏
𓈙𓅓𓈙𓅓𓏏𓈒𓏥 𓂋 𓏴 𓍑𓄿𓂋𓏭𓈒𓏥 𓂋 𓎆𓎆𓎆𓏤𓏤 𓈗 𓏌𓏤 𓄟𓋴𓏏𓍔𓄿𓈗 𓂄 𓂆 𓇅𓎛𓅱𓏊𓂡 𓅓 𓄖𓅱𓏭 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓁹𓂋𓏏𓏥 𓈖𓏏 𓂧𓂋𓂡 𓏏𓍔𓄿𓅱𓊮 𓁷𓏤 𓄂𓏏𓏭𓄣𓄹 𓋴𓈎𓃀𓏁𓈗𓏛 𓄖𓇋𓇋𓏏𓄹
𓇋𓄿𓁹𓂋𓀗𓈒𓏥 𓂆 𓉐𓂋𓏏𓀗𓈒𓏥 𓆼𓄿𓋴𓏏𓆰𓏥 𓂆 𓍑𓄿𓂋𓏏𓈒𓏥 𓂋 𓎆𓎆𓎆𓏤𓏤 𓆤𓏏𓀗𓏊𓏥 𓂋 𓎆𓎆𓎆𓏤𓏤 𓈗 𓂋 𓎆𓏤𓏤𓏤𓏤𓏤𓏤 𓂝𓏏𓐍𓅱𓂡 𓂋 𓇳 𓏤𓏤𓏤𓏤
𓎡𓏏 𓁹𓂋𓏏𓏏𓏛𓏥 𓁷𓏤𓐟𓏤 𓋴𓏏 𓅓 𓇅𓎛𓅱𓏊𓂡
𓄿𓋴𓐎 𓈖 𓃒 𓂆 𓇋𓁹𓂋𓏏𓏊𓏥 𓊮 𓂆 𓃀𓅯𓄿𓈎𓄿𓆭𓏊𓏥 𓇅𓅱𓏛 𓂅 𓆤𓏏𓀗𓏊𓏥 𓂆 𓇅𓎛𓅱𓏊𓂡 𓅓 𓄖𓇋𓇋𓏏𓄹 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓈖𓏏 𓂧𓂋𓂡 𓏏𓍔𓄿𓅱𓊮
𓂧𓃀𓅱𓀗𓈒𓏥 𓂋 𓏤𓏤𓏤𓏤𓏤𓏤𓏤𓏤 𓇋𓄞𓂧𓀗𓈒𓏥 𓂋 𓏤𓏤𓏤𓏤𓏤𓏤𓏤𓏤 𓈎𓊃𓊃𓈖𓏏𓏭𓈒𓏥 𓂋 𓎆𓎆𓎆𓏤𓏤 𓃀𓇋𓇠 𓈖 𓋴𓅱𓏏𓇠𓏥 𓂋 𓏤𓏤𓏤𓏤𓏤𓏤𓏤𓏤 𓈗 𓂆 𓂝𓏏𓐍𓅱𓏊𓂡 𓀁 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓁹𓂋𓏏𓏥 𓅓 𓇅𓎛𓅱𓏊𓂡
𓈎𓅱𓂷𓈒𓏥 𓏌𓏤 𓃛𓅱𓏭𓂋𓏤𓇋𓇋𓈒𓏥 𓂋 𓎆𓎆𓎆 𓎛𓌳𓄿𓅓𓇋𓇋𓍖𓈒𓏥 𓂋 𓎆𓎆𓎆𓏤𓏤 𓌸𓂋𓎛𓅱𓏊𓏥 𓐞 𓂆 𓆤𓏏𓀗𓏊𓏥 𓂋 𓏴 𓎛𓈎𓏏𓏊𓏥 𓇛𓅓𓏏𓏛 𓂄 𓂆 [⯑] 𓅓 𓄖𓇋𓇋𓏏𓄹 𓂋 𓇳 𓏤𓏤𓏤𓏤
𓎡𓏏 𓁹𓂋𓏏𓏥 𓅓 𓇳𓏤 𓊪𓈖
𓇋𓄞𓂧𓀗𓈒𓏥 𓂋 𓏤𓏤𓏤𓏤𓏤𓏤𓏤𓏤 𓈎𓊃𓈖𓏏𓈒𓏥 𓂋 𓎆𓎆𓎆𓏤𓏤 𓃀𓇋𓇠 𓈖 𓋴𓅱𓏏𓇠𓏥 𓂋 𓏤𓏤𓏤𓏤𓏤𓏤𓏤𓏤 𓆤𓏏𓀗𓏊𓏥 𓂋 𓎆𓎆𓎆𓏤𓏤 𓈗 𓂅 𓂝𓏏𓐍𓅱𓏊𓂡 𓀁 𓂋 𓇳 𓏤𓏤𓏤𓏤
𓎡𓏏 𓂋𓂋𓏏𓈒𓏥 𓁹𓂋𓏏𓏥 𓅓 𓇅𓎛𓅱𓏊𓂡 [⯑]
𓉐𓂋𓏏𓀗𓈒𓏥𓍲𓈖𓁸𓈒𓏥 𓂋 𓎆𓏤𓏤𓏤𓏤𓏤𓏤 𓆷𓄿𓆷𓄿𓈒𓏥 𓂋 𓎆𓏤𓏤𓏤𓏤𓏤𓏤 𓇋𓃀𓃙𓐟𓏤𓈒𓏥 𓂋 𓍑𓄿𓂋𓏏𓈒𓏥 𓂋 [⯑] 𓅓 𓄖𓅱𓏭 𓂋 𓇳 𓏤𓏤𓏤𓏤
𓎡𓏏 𓁹𓂋𓏏𓏥 𓅓 𓋴𓅨𓂋𓇋𓈗𓀁 𓈖 𓂧𓂋𓂡 𓄿𓅓𓅱𓐎 𓅓 𓅱𓐍𓈖𓅱𓐎𓏥
𓄭𓈒𓏥 𓂋 𓏴 𓆤𓏏𓀗𓏊𓏥 𓂋 𓏴 𓈗 𓂄 𓂆 𓂝𓏏𓐍𓅱𓏊𓂡 𓀁 𓂋 𓇳 𓏤𓏤𓏤𓏤
𓎡𓏏 𓁹𓂋𓏏𓏥 𓁷𓏤𓐟𓏤 𓋴𓏏 𓅓 𓇅𓎛𓅱𓏊𓂡 𓈖𓏏 𓋴𓈎𓃀𓏁𓈗𓏛 𓇥𓂋𓅱𓅱𓄹
𓂧𓃀𓅱𓀗𓈒𓏥 𓂋 𓏤𓏤𓏤𓏤𓏤𓏤𓏤𓏤 𓇋𓄞𓂧𓀗𓈒𓏥 𓂋 𓏤𓏤𓏤𓏤𓏤𓏤𓏤𓏤 𓇋𓆛𓈖𓋴𓏭𓈒𓏥 𓂋 𓏤𓏤𓏤𓏤𓏤𓏤𓏤𓏤 𓇋𓄿𓁹𓂋𓀗𓈒𓏥
𓂋 𓏤𓏤𓏤𓏤𓏤𓏤𓏤𓏤 𓃀𓇋𓇠 𓈖 𓋴𓅱𓏏𓇠𓏥 𓂋 𓏤𓏤𓏤𓏤𓏤𓏤𓏤𓏤 𓄭𓈒𓏥 𓂋 𓏤𓏤𓏤𓏤𓏤𓏤𓏤𓏤 𓆤𓏏𓀗𓏊𓏥 𓂋 𓏤𓏤𓏤𓏤𓏤𓏤𓏤𓏤 𓐮𓈒𓏥 𓂋 𓎆𓎆𓎆𓏤𓏤 𓈗𓏊𓏥 𓂄 𓂆 𓂝𓏏𓐍𓅱𓏊𓂡 𓀁 𓂋 𓇳
𓃀𓇋𓇠 𓈖 𓋴𓅱𓏏𓇠𓏥 𓂋 𓏤𓏤𓏤𓏤𓏤𓏤𓏤𓏤 𓍁𓍲𓈖𓁸𓈒𓏥 𓆤𓏏𓀗𓏊𓏥 𓂋 𓏤𓏤𓏤𓏤𓏤𓏤𓏤𓏤 𓈗 𓂄 𓂆 𓂝𓏏𓐍𓅱𓏊𓂡 𓀁 𓂋 𓇳 𓏤𓏤𓏤𓏤
𓎡𓏏
𓂋 𓏤𓏤𓏤𓏤𓏤𓏤𓏤𓏤 𓇋𓄿𓁹𓂋𓏏𓀗𓈒𓏥 𓐞 𓂆 𓆤𓏏𓀗𓏊𓏥 𓂋 𓏤𓏤𓏤𓏤𓏤𓏤𓏤𓏤 𓈗𓏊𓏥 𓂄 𓂆 𓂝𓏏𓐍𓅱𓏊𓂡 𓀁 𓂋 𓇳 𓏤𓏤𓏤𓏤
𓎡𓏏
𓂧𓃀𓅱𓀗𓈒𓏥 𓂆 𓍑𓄿𓂋𓏏𓈒𓏥 𓂋 𓎆𓎆𓎆𓏤𓏤 𓇋𓄿𓁹𓂋𓀗𓈒𓏥 𓂋 𓏤𓏤𓏤𓏤𓏤𓏤𓏤𓏤 �𓄔𓏏𓈒𓏥 𓂋 𓎆𓎆𓎆𓎆𓎆𓎆𓏤𓏤𓏤𓏤 𓊹𓌢𓏏𓂋𓇋𓆴𓈒𓏥 𓂋 𓎆𓎆𓎆𓎆𓎆𓎆𓏤𓏤𓏤𓏤 𓈗 𓂄 𓂆 [⯑]
𓅓 𓇥𓂋𓅱𓅱𓄹
𓈖𓈎𓂝𓅱𓏏𓈒𓏥 𓂋 𓏤𓏤𓏤𓏤𓏤𓏤𓏤𓏤 𓇋𓄿𓁹𓂋𓀗𓈒𓏥 𓂋 𓏤𓏤𓏤𓏤𓏤𓏤𓏤𓏤 �𓄔𓏏𓈒𓏥 𓂋 𓎆𓎆𓎆𓎆𓎆𓎆𓏤𓏤𓏤𓏤 𓊹𓌢𓏏𓂋𓇋𓆴𓈒𓏥 𓂋 𓎆𓎆𓎆𓎆𓎆𓎆𓏤𓏤𓏤𓏤 [⯑] 𓄔 𓈖 𓈖𓉔𓆭𓈒𓏥 𓂋 𓏤𓏤𓏤𓏤𓏤𓏤𓏤𓏤 𓍑𓄿𓂋𓏏𓈒𓏥 𓂋 𓎆𓎆𓎆𓏤𓏤 𓎛𓈎𓏏𓏊𓏥 𓇛𓅓𓏏𓏛 𓂄 𓂆 𓁀 𓈖 𓇋𓄿𓂧𓏏𓀗𓈗 𓂝𓏏𓐍𓅱𓏊𓂡 𓀁 𓂋 𓇳 𓏤𓏤𓏤𓏤
𓎡𓏏
[⯑] [⯑] 𓎔𓏏𓀗 𓏤 𓐩𓏌𓂡 𓈖𓂝𓏞𓏛 𓁹 𓇓𓅱𓇋𓄿𓏏𓐎 𓂝𓅓𓏏𓄈𓀁 𓇋𓈖 𓊃𓀀𓏤
𓎛𓋴𓐟𓄿𓅱𓏊 𓂆 [⯑] 𓇛𓅓𓏏𓏛 𓂄 𓂆 𓇅𓎛𓅱𓏊𓏥 𓅓 𓄖𓅱𓏭 𓂋 𓇳 𓏤𓏤𓏤𓏤
𓁹𓂋𓏏𓏥 𓐟𓏤 𓇅𓎛𓅱𓏊𓂡
𓈖𓈎𓂝𓅱𓏏𓈒𓏥 𓂋 𓏤𓏤𓏤𓏤𓏤𓏤𓏤𓏤 [⯑] 𓇋𓄞𓂧𓀗𓈒𓏥 𓂋 𓏤𓏤𓏤𓏤𓏤𓏤𓏤𓏤 𓈗 𓂄 𓂝𓏏𓐍𓅱𓏊𓂡 𓀁 𓂋 𓇳 𓏤𓏤𓏤𓏤
𓁹𓂋𓏏𓏥 𓁷𓏤𓐟𓏤 𓅓 𓇅𓎛𓅱𓏊𓂡
𓄔𓏥 𓈖 [⯑]
Source: https://github.com/oraec/corpus_raw_data/blob/main/oraec100.json
Credits: {"license"=>"cc-by-sa-4.0", "author"=>"Marc Brose", "source"=>["https://github.com/simondschweitzer/aes", "https://github.com/simondschweitzer/aed-tei/blob/master/files/J2NEBUVNKNE57DSTW73MVFZVNQ.xml"]}
